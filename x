Wystarczyłoby, żeby Joachim zechciał na nią spojrzeć. Żeby dotarł pod most prowadzący do Słuczanki. Sonia widziała, jak wiadra wyginają swoją krawędź w łuk Joachimowych ust. Sonia słyszała, jak kogut pieje w gotyku. Sonia widziała, jak koryto, do którego wrzucała jedzenie świniom, pręży drewniane kręgi, tak podobne ciału, które jeszcze przedwczoraj wyginało jej ciało w skrzypce i floresy. Sonia widziała w lustrze wody inne rzęsy, jasne i jakby płonące; widziała oczy, w które rzuciłaby się, zanim płomień dotknąłby rzęs.
Sonia widziała różne rzeczy, dostrzegała je wszędzie, dostrzegała je dzień po dniu, Joachim jednak nie wracał. Spała, wstawała, karmiła i głaskała miękką sierść Borbusa, który zaczął sięgać powyżej jej kolan i prawie nigdy nie szczekał.
Sonia żyła, bo tak łatwo było zginąć. Sonia karmiła, bo tak łatwo było głodować. Sonia czuła, bo tak łatwo było się znieczulić.
Sonia stawała się tutejszą wariatką. Wakat na stanowisku wiejskiego głupka trwał już z lat dziesięć, kiedy to zmarło się starej Irce. Sonia nie wiedziała, że ira oznacza w języku hiszpańskim (którego nie znała, podobnie jak nie wiedziała, że taki kraj istnieje gdzieś daleko) „gniew” i „wściekłość”, jakby gniew i wściekłość, jakby furia przypisana była do każdej wątłej i odrzuconej osoby, każdej osoby odrzuconej i niegroźnej, skrzywdzonej i odrzuconej. Bo wariatów groźnych i silnych wieś eliminowała fizycznie i nieodwracalnie. Zbierała się grupa chłopów, widły, siekiery, kilka uderzeń i wspólne nabożeństwo. Taki chłop był porządny, a taki wypadek nieszczęśliwy, pech. Tyle zostawało. Niewiele. No i zawsze wina Niemców. Albo Rosjan. Albo niczyja, gdy pokój, czyli skaranie boskie.




Noc była głęboka. Jozik Pasterz Myszy rozmyślał, czyby nie wybrać się do stodoły i nie popilnować myszy, zjadłby coś żywego i aksamitnego, coś chrupiącego i piszczącego, ciepło bijące z leżajki przekonało go jednak do pozostania w kuchni. Wyczuwał nadchodzącą śmierć, chociaż nie wiedział, po kogo się zjawi: po Sonię Białą, po Ignacego, Igora, a może po niego samego?
Ignacy wrócił do kuchni, teraz go było dużo więcej niż warszawskiego Igora. Pojedyncza żarówka w zielonkawym abażurze układała jak do snu cienie na ciele miastowego gościa. Jego postać składała się z ciemnych smug. Mięśnie, jakoś tam uczepione kości, znikały w tamtym dziwnym świetle. Tylko włosy, te siwe, na które pracował trzydzieści ileś lat i ostatni dzień, tylko one skrzyły się: trochę jak na odpuście, trochę jak na obrazie, między brokatem a werniksem.
Ignacy usiadł na słonczyku[39] przy piecu i spoglądał na Sonię. Sonię z twarzą łagodnie rozświetloną mleczną zupą. Sonię o białym warkoczu i oczach, z których każde lśniło innym kolorem.





Nie widziałam Joachima już dwa miesiące. Podobno został wysłany na front wschodni. Ze wschodu nadciągała jesień. Po urodzajnym lecie jesień przystroiła się jabłkami, gruszkami i paciorkami jarzębin. Nigdy nie widziałam tylu owoców. Mało zresztą widziałam.
Nim zaczęły opadać pierwsze liście, stało się jasne – bo widoczne – że jestem w ciąży. Nie możesz wiedzieć, Ihnat[40], co to znaczy ciąża. Ciąża na wsi, a do tego bez męża. Bez ślubu. Bez posagu. Ojciec prawie w ogóle ze mną nie rozmawiali. Nawet nie wydawali poleceń. Nie bili ani nie popychali. Jak gdyby się mną brzydzili. Stałam się krowim plackiem: trzeba przestąpić, nie wdepnąć. Dogadzało mi to w tym, że miałam tyle samotności, ile pozostaje po wykonaniu gospodarskich prac: niezbyt wiele, sporo mniej, niż dałabym radę podźwignąć.
Bałam się zimy, zimą czas się ścina w szczękanie zębów. Ścina się w lód i zaciśnięte usta, w pięść i kułak, trzeba wyrąbywać przeręble, żeby dostrzec następne miesiące i jakąś bladą przyszłość. Bałam się zimy, bardziej bałam się o Joachima.
Śniłam, że mój jasny Joachim siedzi w szarej skorupie czołgu. Zamknięty właz przyciął kilka białych piór z jego skrzydeł. Z armatniej lufy strzelają w regularnych odstępach czasu płomienne kule, uderzając w brunatnych ludzi postury niedźwiedzia. Przy takim uderzeniu rozpala się czerwona gwiazda na czapce potwora. Potwór pada, na jego jednak miejsce wzrastają dwa nowe.
(Hydra lernejska, pomyślał Igor).
Pewnego wieczora, kiedy już połowa liści gniła pod koronami drzew, ojciec wrócili od Gryków pijani i na tyle źli, by nie zwalić się od razu na ziemię. Tak wściekli, że oczy mieli czerwonosine z plamką pustki w środku, wypisz, wymaluj ośle prącia w twarzy mu ślepiły.
– Trymajcia dobra[41] – rzucili ojciec moim braciom.
Janek i Witek wzięli mnie pod ramiona. Z braćmi nigdy nie żyliśmy blisko. Żyliśmy razem, bo musieliśmy. Zastanawiałam się, któremu przypadnie gospodarka: młodszemu z nich czy starszemu? Oni też się zastanawiali, a jak człowiek za dużo się zastanawia, to za mało myśli i po prostu okazuje posłuszeństwo.
Janek wydawał się delikatny, pewnie po matce, jego delikatność jednak skrywała niesamowitą wolę przeżycia i dominowania. Mało mu ufałam, bo mało mówił. Witek niepodobny. Wyrósł wielki i z grubymi kośćmi. Nie potrafił niczego ukrywać. Tak jeden, jak drugi posłuszni byli ojcu, po jego myśli.
Ihnat, ja nie chcę się skarżyć, tylko musisz wiedzieć, co znaczyło wtedy – dawno, dawno temu – być kobietą. Za naszymi pagórkami i łąkami, za stodołami i chlewami wartość kobiety to nie więcej niż wartość kozy, choć koza większą miała szansę na przeżycie, bo dawała mleko, a kobieta tylko czasem i nie dla wszystkich.
Witek i Janek trzymali mnie mocno, a ojciec podeszli i splunęli w twarz. Potem się zamachnęli, żeby uderzyć, tak na odlew. Ojciec umieli bić. Warga spuchła, ulało się krwi jak z pełnego kubka. Nikt nic nie powiedział. Ojciec wzięli widły i z widłami podeszli. Zdarli ze mnie kaftan, odsłaniając ciało.
(Kurtyna się podniosła, pomyślał Igor, początek aktu drugiego).
Ciało białe i wtedy wychudzone. Z zaczynem brzucha. Ciało, które ojciec znali dobrze.
– Heta czyj bastruk?[42] – zapytali.
Próbowałam przywołać obraz Joachima. Żeby mnie chronił. Dodawał sił. Święty Joachimie od Soni z Królowego Stojła, wspomóż mnie. Święty Joachimie od Podbitych Ziem, uratuj mnie. Joachimie od Słuczańskiego Mostu, ześlij spokój, Joachimie Walczący z Niedźwiedziami i rozbłyskującymi czerwienią gwiazdami, osłoń czarnym płaszczem, a wrogów moich ukarz błyskawicą z kołnierzyka.
Ty nie wiesz, co znaczy pokochać bez jakiegokolwiek sensu, bez najmniejszego sensu... Widziałam, jak pośladki Joachima unoszą się i opadają w księżycowym świetle. I ten obraz, te dwie półkule nagich pośladków ukochanego, jak księżyc rozcięty na pół, lekko kudłate, nałożył się na opuchnięte policzki ojca.
Ale ojciec powtórzyli pytanie:
– Heta czyj bastruk?
Chciałam w złości odpowiedzieć: twoj, powstrzymał mnie strach. Złość jest słabsza od strachu. Bałam się o siebie, znacznie jednak silniej – o nasze dziecko. Odpowiedź zaskoczyła wszystkich: od ojca, przez braci, po mnie samą.
– Kareckaho – rzuciłam.
Wskazałam na tego, którego najbardziej nie lubiłam. Misza Karecki, trzeci i najmłodszy syn starego Wańki, kłusownika i kułaka. Nie świeć, Panie, za mocno, nad jego duszą, lecz i nie gaś lampy, boż to nie po człowieczemu tak zupełnie po ciemku spędzać czas wolny od życia.
Misza, najmłodszy i najprzystojniejszy, ukochane dziecko sędziwego Wańki, nie zaskarbił sobie najlepszej opinii ani w Słuczance, ani w Królowym Stojle, ani w okolicznych wsiach. Mówiło się, że lata za spódnicami. Mówiło się, że jest ograniczony i okrutny. Wiele rzeczy się mówiło, jak zawsze gdy niewiele wiadomo, a czas jakoś spędzić trzeba wspólnie.
Rzadko go widywałam i nie miałam ochoty widywać częściej. Nie wiem, dlaczego wskazałam właśnie na niego.
Mogłam powiedzieć prawdę albo skłamać. Mogłam skłamać na kilkanaście przynajmniej sposobów. Mogłam obciążyć swoim brzuchem tylu mężczyzn, tych mniej i bardziej nieprawdopodobnych, choć brzuch – tak czy owak – nieodwołalnie obciążał tylko mnie. A wybrałam Miszę. Wybrałam właśnie jego, bo nikt by w to nie uwierzył.





Sonia roześmiała się, próbując odegnać wspomnienie tamtej chwili, czy może przeciwnie: tamten żart wyszedł jej jak mało co w życiu.
– Nałhała ja[43] – powtórzyła.
– Ja też kłamałem – rzekł Igor.
Wtedy odezwał się Jozik Pasterz Myszy. Wolno mu było przemówić raz w każdym z dziewięciu żyć, nie wliczając, oczywiście, wigilijnych nocy, chociaż zwykle to krowy dopychały się pierwsze do żłobu mowy.

Koty nie kłamią, albowiem zostały uczynione z najszlachetniejszego materiału: aksamitnego futra, twardego szkliwa, gumy i pneumy. Kłamią ludzie, psy i myszy. Zwłaszcza myszy. W istocie myszy nigdy nie mówią prawdy. One piszczą. Myszy są szarym złem z łysym ogonkiem, za który zło trzeba przydusić łapą i schrupać. Nie kłamią jeszcze kury, bo zrobiono je z piór, dziobu i nóg. W takiej trójcy nie ma na nic miejsca poza ziarnem.
Koty od stuleci zastanawiają się, dlaczego ludzie kłamią. Tysiące lat temu jeden z największych kotów świata, Ozyrys Egipski, wymiauczał, że to zgubny wpływ wolnej woli. Jednako przecież koty też mają wolną wolę, a spotkałem tylko jednego kota, w zasadzie kotkę, pręgowaną Śnieżynkę w białym krawacie i skarpetkach, która rozminęła się, istotnie, z prawdą, przypisując mi miot. Ot, kocie sprawy.

– Psik – powiedziała Sonia.






Ojciec już mnie nie bili, uścisk braci osłabł. Ojciec kalkulowali: Misza to najlepsza partia w okolicy, warto sprawdzić jego reakcję. Jeśli – prawie na pewno – powie „nie”, nic się nie zmieni. Lecz jeśli – co mało prawdopodobne – powie „tak”, ojciec wejdą do słuczańskiej elity.
– Idzi papratać, a ty – krzyknął do Witka – paklicz na wieczar Wańku z Miszaj.[44]
Poszłam sprzątać, choć wszystko było wysprzątane. Mimo to sprzątałam, od tego sprzątania wysprzątane nie stawało się nowsze ani ładniejsze, tylko starsze i bardziej zużyte, za to upływał czas, chociaż byle jako.
Słyszałam, jak od progu ojciec zapraszali Wańkę i Miszę. Rozsiedli się za stołem, a ja wynosiłam bimber, soloną słoninę i marynowane grzyby, weki, kiełbasy i ogórki. Zapasy na czarną godzinę albo święto.
Pili i gadali.
Kroiłam cebulę, kiedy ojciec powiedział:
– Znajasz, Wańka, maju doczku, Sońku?[45]
– Znaju. Jana udana wielmi, wykapana Gala.[46]
Słysząc imię mojej matki, przecięłam skórę na palcu.
– Jana ni feka, tolki szto – ojciec kontynuowali – ja tabie skażu sztoś wielmi śmiesznaho. Sońka, chadzi siudy, padydzi, doczeńka.[47]
Podeszłam, ssąc palec.




– Ty hladzi, jana panna, a z żywatom jak żonka.[48]
Wańka, siwy i suchy, raczył prześliznąć się po mnie wzrokiem.
– Żywot ni uziałsa z pawietra. Żywot Sońki uziałsa z Miszy.[49]
Po słowach ojca zaległa cisza. Wańka zrozumiał powód spotkania. Misza przeskakiwał z twarzy na twarz, jak pchła z psa na psa: z czerwieniejącym nosem na przystojnej twarzy, z trzewiami wypełnionymi jedzeniem, z bimbrem zamiast krwi, zastanawiał się, czy rzeczywiście mógł być odpowiedzialny za mój kształt, albo wiedząc, że nie, próbował zrozumieć grę, która się tu toczyła.
Wańka zaczął się śmiać, zamierzając obrócić wszystko, a więc i powód spotkania – w żart. Ojciec mu zawtórowali. Właśnie takiej odpowiedzi i reakcji się spodziewali. Ja niezbyt pamiętam, co czułam. Ssałam przecięty palec. W ogóle jeśli coś nie dotyczyło Joachima, niezbyt pamiętam. To on był źrenicą mego oka. Pępkiem mego ciała. Językiem moich ust. Linią papilarną każdej opuszki. Krawędzią kobiecości. Mój Joachim, mój światłonośny.
W rechot Wańki i mego ojca niespodziewanie wdarł się głos Miszy:
– Heta prauda.





– Jeszcze daleko do świtu – stwierdził Igor.
Siedzieli przy stole. Biała firanka przysłaniała prostokąt okiennej szyby: wycinała noc we wzór z cepelii. Wzór, który niczego nie opisywał, jakiś folklor taki spod granicy, wycinanka z tradycji. Jozik wrócił na leżajkę. Psik zobowiązuje: obraził się na swoją panią. Dał temu wyraz, zwijając się w obojętny kłębek.
Igor poczuł nieokreśloną bliżej tęsknotę. Jakby tęsknił do czegoś, czego nie skosztował, a co już stracił. Albo do tęsknoty za ciągłością, za nitką nawiniętą na kłębek, bez supełków.
Sonia dotarła do tego fragmentu swojej opowieści, w którym zatrzymał się jej gość. Sonia nosiła w sobie dziecko. Jeszcze nie wiedział, co wydarzyło się w jej życiu, już jednak nabrał pewności, jak to z pewnościami bywa, błędnej, że dziecko nie opuściło żywe matczynego brzucha.
Próbował wyobrazić sobie Początek przedstawienia:
...oddzielił światło od ciemności, głupotę od mądrości, jajeczko od plemnika i zwiał stąd...
...noc jasna jak dzień. ostre światło zalewa scenę. pod okno domu podchodzi kilka wychudzonych biało-szarych zwierząt. to wilki (mogą być studenci szkół teatralnych). zadzierają pyski do sufitu i wyją (wycie może dobiegać z offu). trzy twarze w oknie poruszają się niespokojnie. wtedy wpada na deski ogromny rudo podpalany pies. to borbus...
...głód wysysał żołądek. pomyślała, że niedługo koniec. znalazła pod śniegiem trochę jagód. a potem borbus się rozszczekał: jama z ziemniakami, ukryta w lesie. właściciel pewnie już gryzł ziemię...
...miał syna Wańkę, a Wańka miał syna Miszę, a Misza miał syna Mikołaja, a Mikołaj nigdy nie będzie mieć syna, ani nawet psa...





To prawda”, powiedział Misza (powiedziała Sonia). To nie była wcale prawda. Upuściłam naczynie. Nikt mnie nie skarcił. Ojcu oczy wyszły na wierzch: jakby miały zaraz eksplodować, niby u myszy duszonej przez jakąś hadaść[50]. Wańka, już od dawna dobrze czerwony, nabrał buraczkowej barwy; tylko siwy wąs się odcinał i fioletowe żyły. Nigdy bym nie przypuszczała, że człowiekowi tyle żył się na twarzy pomieścić zdoła, niby chwasty na niepielonym zagonie, perz i kąkol.
Misza spoważniał momentalnie, tylko że to jego spoważnienie było jakieś mało poważne. Nie znałam go, a dostrzegłam w jego oczach kpinę i zuchwałość. Może to było coś innego? Mówią, że oczy nie kłamią, mówią też, że czego nie widzą, tego sercu nie żal. A przecież żal.
Żal.
Mój jasny Joachim.
Jak straszliwie żal!
Misza wstał od stołu. Podszedł do mnie, omijając skorupy naczynia. Stanął obok. Położył dłoń na moim ramieniu. Dłoń ta wydała mi się najcięższa, niby koromysło. Nigdy nie czułam takiego ciężaru na ramieniu.
– Heta prauda. My ni znali, jak wam skazać. Ustydna było.[51]




Po tych słowach coś jakby się we mnie przełamało. Albo złamało. Płaciłam za własne kłamstwo i tchórzostwo. Nie zdołałabym wymyślić bardziej gorzkiej i okrutnej kary. Moje kłamstwo zyskało pozór prawdy.
Nie potrafiłam wydobyć z siebie słowa. Chciałam zaprzeczyć. Chciałam opowiedzieć o Joachimie. Tylko jego kochałam. To on, choć wtedy daleko na tym jakimś wschodnim froncie, był we mnie. To on, mój promienny Joachim.
Pękło mi serce. Nie pierwszy raz. To serce pękało i pękało, i wydawało się, że pękanie nigdy się nie skończy, jak nie kończy się znoszenie jaj przez nioskę ani rzeka, ani ból, ani puszcza, ani głód, ani trzeszczenie kry zimą.
Zaczęłam płakać. Długo opłakiwałam siebie. I kiedy Misza zmusił mnie, żebym uklękła przed naszymi ojcami. I kiedy Misza pocałował mnie w skroń. I kiedy brat wyprowadził mnie rozszlochaną na podwórko. I kiedy siedziałam na ławce, a Borbus przyglądał mi się i cicho skomlił. Siedziałam i opłakiwałam siebie. W człowieku mieści się więcej wody niż krwi.
Z Joachimem to była prawda. Nie znaliśmy swoich języków, nie mogliśmy kłamać. Z Miszą połączyło nas kłamstwo. To też bardzo mocne spoiwo. Nie gorsze od nienawiści. Oblepia jak pajęczyna, odbiera swobodę i – przede wszystkim – skazuje na samotność. Komu mogłam opowiedzieć? Joachimowi, którego nie było? Ojcu, zadowolonemu z obrotu rzeczy i butelek samogonu? Braciom? Popu? Komu?
Mogłam opowiedzieć tylko Miszy. Nie chciałam. I tak właśnie, krok po kroku, śmierć po śmierci, miesiąc po miesiącu – stawałam się coraz bardziej samotna.
Na listopad zaplanowano wesele. W Królowym Stojle i Słuczance, w Waliłach i Mieleszkach, a nawet w samym Gródku huczało od plotek. Nie chcę pamiętać, co wygadywano, były to tak niestworzone historie, że nawet wojna przy nich bledła. Bledła, bo ludzie na wsiach żyją życiem, a wojna jest śmiercią. Bo ludzie na wsiach żyją nieodległą przyszłością, a wojna to zawsze teraźniejszość albo przeszłość.
Przez tygodnie pozostałe do wesela Misza starał się zachowywać jak przystało, to znaczy: jak przystoi u nas młodemu. Odwiedzał mnie co drugi dzień, gawędził z ojcem i braćmi o gospodarce i wojnie, a potem szliśmy na spacer w jakieś ustronne miejsce. Najpierw unikałam tych, gdzie spędzałam czas z Joachimem. Potem przestałam o to dbać. Siedzieliśmy nad rzeką, a ja zamykałam oczy i patrzyłam na Miszę. I Misza stawał się Joachimem. Joachim jakby się zmienił, tak robią rysom czas i odległość.
Stałam się tak zapamiętana w kłamaniu samej sobie, że niedługo zaczęłam się cieszyć na wizyty Miszy. Bo – w chorobliwy sposób – moje spacery z Miszą okazały się spacerami z Joachimem. A i Misza nie przeszkadzał w tym: nie próbował dotykać ni całować, nie pytał o nic i niewiele mówił. Po prostu był obok.
Czasem, gdzieś w głębi, tuż przy szpiku, zwłaszcza nad rzeką, pod skronią, czułam, że to tylko imitacja spokoju, cisza przed krzykiem, widły w stogu. Powtarzałam sobie: lepsza ta nieprawda i imitacja niż to, co stałoby się, gdybyś powiedziała prawdę. Tak sobie powtarzałam z uporem krowy dobijającej się z obory do zarzynanego na podwórzu cielęcia, aż w to uwierzyłam, choć w żadnej chwili nie zadałam sobie trudu wyobrażenia tego, co mogłoby się stać, gdybym nie skłamała.
Pamiętam jeden spacer. Siedzieliśmy nad rzeką. Przypominałam sobie Joachima, bardziej był blady niż jasny, taki... zatarty, dalszy niż święci z ikony. Spojrzałam na Miszę i zobaczyłam tylko tego, na którego patrzyłam: bez śladu Joachima, od pierwszej do ostatniej kreski – cały Misza.
Patrzyłam na niego w zdumieniu i strachu. Powiedziałam: – To nie może być. – Pokręciłam głową. – Heta ni moża być[52] – powtórzyłam.
– Musić – odpowiedział.
Potem zaczął mnie całować i dotykać. Delikatnie. Chyba rzeczywiście sporo się nauczył, uganiając za spódnicami. Nie broniłam się, bo nie znajdowałam niczego wartego obrony. Bo niby czego? Blednącej pamięci? Pokalanej czystości? Dziecka?
Jego całowanie i dotykanie sprawiały memu ciału przyjemność. Tak wielką przyjemność, że aż dotarłam do nienawiści. Jakże to tak, kochać jednego i dać się kochać drugiemu? To serce może tak rosnąć i rosnąć? A skóra odpowiadać i odpowiadać na dotyk?
To wtedy, nad rzeką, skonsumowaliśmy kłamstwo. I, czego się nie spodziewałam, to nas nie zabiło. Nie wyzwoliło.
Stało się.




Niekiedy przekładanie myśli Soni sprawiało mu wielką trudność. Teoretycznie nie powinno to stanowić problemu. Jej język i jego nie są zbyt odległe, mieszkają w podobnych jamach, ta sama śliskość, to samo żebrowanie podniebienia, ten sam strach przed upokorzeniem. Jej emocje wydają mu się dostępne. Jej płeć, osłabiona wiekiem, nie jest całkowicie obca. A jednak. A jednak nie jest to tak proste, jak by wynikało z sumy podobieństw.
Nieraz czuł, że opowieści Soni odbiera coś cennego. Czuł się jak kustosz w muzeum cudzych wspomnień, jak horolog przy rozłożonym mechanizmie. Dopiero gdy się przełożyło te wspomnienia na własne doświadczenie, wyłaniało się coś zrozumiałego, równocześnie jednak jasne stawało się to, że po drodze coś umykało.
Autentyczność to jednak potworna klisza.




Wyglądałam pięknie. Tak mówili wszyscy, bo tak wypadało mi wyglądać, a im gadać. Zdjęcie pokazać mogę, czarno-białe, przetrwało. Przetrwało, bo nie dbałam o nie. Twarz mam białą, włosy czarne, upięte. Usta czarne mam, oczy jak z wapna i popiołu. Misza wygląda lepiej, niż zapamiętałam, chociaż nigdy nie chciałam zapamiętać, jak wyglądał. Wolałabym, aby nie miał ręki i nosił garb. Niczego by to nie zmieniło, chociaż – kto wie? – łatwiej myślałoby się o sobie samej. Nie lepiej, tylko łatwiej. U nas mówili: jeśli kobieta nie zazna szczęścia w dniu ślubu, to i nie dostanie szczęścia w życiu. Ja zaznałam szczęścia przed ślubem, i to nie ze ślubnym.
Dawno, dawno temu, tamtego wesela, za tyloma życiami, za wieloma wojnami i jedną rzeką, przed Potopem, za lasem ciągnącym się aż po obce krańce, tamtego dawnego dnia, który opierał się utonąć w nocy, poczułam zmęczenie. Najpierw rozbolały mnie nogi od obtańcowywania, potem usta od uśmiechania. Przysiadłam dla złapania tchu i zrozumiałam, że jestem szczęśliwa. Związana kłamstwem, mimo to szczęśliwa. Nie chciałam tego szczęścia, nie chciałam tego zadowolenia z Miszy i z siebie, które powolutku mnie zdobywało. Drobne ukłucia, jak od komarów albo sosnowych igieł.
Misza nie okazywał się tak zły, jak pragnęłam, żeby był. Nie był odrażający, tylko przystojny. Był na odwrót tego, czego potrzebowałam, by ocalić w sobie Joachima.
(Teraz aktorka grająca Sonię robi długą pauzę. Dłonie wyciąga przed siebie i składa z nich gniazdo dla ptaków. A potem je zaciska, miażdżąc pisklęta).
Mogłam mieć zupełnie inne życie. Dobre życie. Takie, co nazywają dobrym. Gospodarka i dzieci. Chłop jak się patrzy u boku. A na odwrocie stara tajemnica, jak pocztówka od kuzyna z Ameryki – mój jasny Joachim. Najświetlistszy.
Tak, mogłam mieć inne życie. Dobre.
Uwierzyłam w to. Siedziałam na ławie, spocona, przed stodołą. I uwierzyłam, że mogę mieć dobre życie. Zwyczajne.
(Aktorka grająca Sonię milknie. Na scenę wpada gromada podchmielonych weselników).





Na scenie zbudowano stodołę, dekoracja mało symboliczna, bardzo dosłowna. Stodoła pełni funkcję sali weselnej, gdzieś przy ścianach straszą echa z Wyspiańskiego; polski teatr nie potrafi się rozstać z truchłami, tęskni do mamy i taty, tatę zabili w powstaniu, mamę bolą piersi od mleka i powieki od łez. Z desek zbito ławy i stoły. Ściany podpierają snopki słomy. Snopki, jakżeby inaczej, przypominają chochoły.

Rozmawia dwóch mężczyzn.

MĘŻCZYZNA PIERWSZY
Sońka kurwa.

MĘŻCZYZNA DRUGI
Strach mówić głośno takie rzeczy.

MĘŻCZYZNA PIERWSZY
Sońka kurwa. Z każdym się kładła.

MĘŻCZYZNA DRUGI
Gadanie. Z tobą poszła?

MĘŻCZYZNA PIERWSZY
Najpierw się broniła. Tak po babsku, tak od tyłu, żeby mnie rozgrzać. Na zachętę się opierała. Dogodziłem jej, jak trzeba, w zadnią dziurkę, że chodzić nie mogła.

Mężczyźni rechoczą.


Rozmawiają dwie kobiety.

KOBIETA PIERWSZA
Taka cicha, taki lelak[53]. A nam Miszkę sprzątnęła spod spódnicy i ołtarza.

KOBIETA DRUGA
Nie ma sprawiedliwości.

KOBIETA PIERWSZA
Jest jednak jakaś Boża sprawiedliwość. Zobaczysz. I na nią spadnie kara. Zawsze spada.

KOBIETA DRUGA
Co z tego, że spadnie, jak będziemy stare u ojców i matek?

Kobiety milkną.
Rozmawiają: Mężczyzna, Pan Młody i Głos z offu.

MĘŻCZYZNA
Powiedz prawdę, ty z Sońką od zawsze? Po sekrecie?

PAN MŁODY
Zawsze jej chciałem. No i nadarzyło się.

MĘŻCZYZNA
Zdarza się.

PAN MŁODY
Zdarza.

MĘŻCZYZNA
Co teraz?

PAN MŁODY
Teraz wojna.

GŁOS Z OFFU
Czas małych zdarzeń jeszcze nadejdzie. Ale nie dla was. Dla was nie. Was już zmiotło duże.




Wielu dni nie zapomnę do końca życia, czyli już tylko do poranka, tłusto lśniąca linia smoły się zbliża, parzy w pięty. Zabawa weselna trwała i trwała. Goście zwalali się na podłogę, spali, trzeźwieli, spadali na powrót. Nie widziałam końca tego smutnego wesela. Misza rozkwasił komuś nos. Pili, gadali, to i się pobili. Jak to mężczyźni. Nic niezwykłego. Nie umiałam dojść, czyj nos przestał sterczeć, wszystkie w zasięgu wzroku były czerwone i jak komarami pocięte.
Wymknęłam się ze stodoły. Już szarzało. Drogą przejechały dwie niemieckie ciężarówki. Niemcy nie zauważali ludzi bez rozkazu. Bardzo karni. Jeśli jakiś naród może pomaszerować do nieba i przestrzegać dziesięciorga przykazań, to chyba tylko oni.
(Uwaga na stereotypy! – zanotował Igor).
Patrzyłam za oddalającymi się samochodami. Patrzyłam obojętnie.
Potem szary obłok pyłu. Pył opadł. Motor z trzecim kołem i kołyską. Motor zatrzymał się. Pomyślałam, że to Joachim wrócił. Że mnie uratuje. Że się mną zaopiekuje. Tylko przed kim miał on mnie ratować? I kim się zaopiekować?
Motor ruszył i zniknął. Przejechał Słuczankę i skręcił w lewo, na Królowe Stojło, tam gdzie powinnam być. Być i czekać. Dziś nie wiem, czy tamten motor pojawił się na drodze, czy tylko przejechał w mojej głowie. Szary pył i ciemny motocykl. Oko miałam suche, brzuch ściśnięty materiałem. Taki ściśnięty brzuch różne rzeczy zdoła wypatrzyć pępkiem. I któż może wiedzieć, czy to ja patrzyłam, czy byłam patrzona?





Przeprowadziliśmy się do małego domu, a właściwie przybudówki, którą łaskawie odstąpili nam mój ojciec. Mieliśmy tam mieszkać do czasu, gdy teść przeniesie się do nowego domu, a my zajmiemy jego stary. Wolałabym zamieszkać z teściem. Nie musiałabym oglądać tak często ojca ani braci. Przekonałam się jednak do pomysłu, a potem namówiłam Miszę. Bo gdyby jakimś zrządzeniem losu Joachim się odnalazł, odnalazłby się nie gdzie indziej, tylko tu.
Powiedziałam Miszy: – Chaczu paczakać[54], pomieszkajmy z moim ojcem. Dobrze, powiedział, daję ci rok na czekanie, ani dnia więcej. Więcej do tego nie wracaliśmy, a rok, okazało się, to aż nadto.
Pracowałam dużo, do obowiązków starych doszły nowe. Mój piekielny jak ze świętych ksiąg rodziciel nie zamierzali tanio odstąpić praw do tego kurnika, który na kilka miesięcy miał się stać naszym domem. Pracowałam dużo, brzuch rósł. Byłam wiecznie zmęczona i niedospana. Najpierw praca, potem kilka godzin snu, sen, praca, wojna, sen, praca, strach. Drugiego kwietnia urodziło się dziecko, chłopiec. Łysy i brzydki. Do Joachima niepodobny, do mnie niepodobny, najbardziej przypominał ciasto drożdżowe. A we wsi mówili: wykapany Misza, wykapany Wańka, wykapana ty. Nie jestem łysa, żartowałam, nie mam kuśki, żartowałam, a kobiety się śmiały, jakby nie miały trosk na głowie, a krzyża przetrąconego od roboty, a snów przeżartych strachem, a strachu gęściej niż piasku na podwórzu.
Pracując i śpiąc, nie wchodząc nikomu w drogę z braku czasu i z niechęci do sporów, nie zauważyłam, że sąsiadki zmieniły front. Przestałam być niewidzialna, Misza wydobył mnie z cienia. Zaczęto okazywać mi pewne względy, już nie spluwano na mój widok ani się nie żegnano znakiem krzyża, ani nie przechodzono na drugą stronę, już wolno było ze mną pogawędzić.
Wybraliśmy imię. Mikołaj. To dobre imię. Był taki święty cudotwórca.
Sroga zima trzymała mocno, a jak wreszcie śniegi puściły, to okazało się, że świat składa się z błota. Wojna coraz rzadziej o nas zapominała. Kontyngenty, partyzanci, każdy czegoś chciał, a jak chciał, to i sobie brał. Przychodzili i zabierali, najpierw po dobroci, a później też po dobroci, tylko z wycelowaną bronią.
Ilu ich było! Nadziwić się nie mogłam, walczyli między sobą jak mrówki, a nam mówili, że to dla nas, że walczą w naszym imieniu, prawie jak Isus, on też umarł dla nas. I co się potem stało? Po co? Nigdy jeszcze, nie za mego życia, tak wielu nie walczyło w imieniu tak niewielu. W czas wojny różne plagi spadają, nam taka się dostała. Urodzaj obrońców.
Powinna we mnie rosnąć miłość do Mikołaja, rosła tylko nienawiść do ojca. To jego obwiniałam o wszystko, co poszło nie po myśli, u buchtu. W pizdu[55]. To jego obwiniałam o moje kłamstwa. O zawaloną stodołę. O martwe cielę. O kuny w kurniku.





Misza odczekał miesiąc od narodzin Mikołaja, po czym zaczął spełniać powinności małżeńskie, do czego go nie zniechęcałam, muszę przyznać. Wracałam do świata żywych z jakiejś dali, niby po długiej i wyniszczającej chorobie, zza jakiejś jaskry, niczym owad widziany przez denko szklanej butelki. Pracowałam więcej, niż musiałam, żeby zasłużyć na kamienny sen. Zdarzało mi się nucić Mikołajowi. Zdarzało mi się śmiać. Zdarzało mi się wyczesywać do lśnienia sierść Borbusa. Zdarzało mi się plotkować z babami.
Zdarzało mi się dotknąć dłonią nieogolonego policzka Miszy. Zdarzało mi się przejechać palcami po jego włosach. Zdarzało mi się nawet gniewać na niego za jakieś urojone przewinienie.
Zdarzało się.






Po trudnym sukcesie Królowego Stojła Igor postanowił jeszcze dokładniej poznać historię Soni. Sonia już nie żyła. Nieżycie nie przeszkadza w poznaniu czyjegoś życia. Korzystając z rozmaitych źródeł i koneksji, zdołał ustalić, kim był Joachim.
Joachim Castorp, mdląco znaczące nazwisko, urodzony 26 lipca 1913 roku w Gdańsku. Jedyne dziecko ustosunkowanych rodziców. Ojciec był prawnikiem, a matka słynęła – co dość w tamtych czasach powszechne wśród zamożnych mieszczan – ze zdolności parapsychicznych; pewnie dzięki nim udało się jej przenieść znaczną część fortuny za granicę, jeszcze przed wybuchem wojny. Z niejasnych przyczyn Joachim oddał swe życie nowej władzy, zapałał miłością do Wielkiej Rzeszy i jej przywódców. Doprowadziło to do konfliktu z rodzicami, solidnymi i mieszczańskimi, nadto wątpiącymi, by eksterminacja jakiejkolwiek rasy mogła położyć fundamenty pod szczęśliwszy, i bogatszy, porządek. Bardzo prawdopodobne, że Joachim spotkał się z rodzicami po raz ostatni w 1937 roku. Ojciec zmarł rok później. Matka przeżyła wojnę.
Joachim został ranny w 1942 roku. Dokumenty nie precyzują miejsca ani sposobu, w jaki odniósł rany. Pewne poszlaki pozwalają przypuszczać, iż mogło się to wydarzyć w jakiejś podlaskiej miejscowości. Wiadomo jedynie, że rekonwalescencja nie trwała zbyt długo, a jeśli nawet to Joachim szybko zniknął z medycznej ewidencji. W 1944 roku, najprawdopodobniej wskutek wstawiennictwa matki, udało mu się przedostać do Szwajcarii. Stamtąd, bardzo okrężną drogą, do Ameryki Środkowej. Zmienił nazwisko i przeszłość.
Najpierw czerpał zyski z plantacji trzciny cukrowej, potem kakao, kawa, aż wreszcie banany i ananasy. I turystyka. Nigdy się nie ożenił. Zmarł, w pełni władz umysłowych, w sierpniu 2003 roku. Nie miał spadkobierców. Majątek zapisał na rzecz fundacji walczącej o prawa zwierząt. Chyba do ludzi stracił serce.
Nic ponadto nie udało się ustalić. Igor nie dowiedział się o Joachimie wiele. Okazał się zaradny, to po pierwsze. I – po drugie – przeżył wojnę, choć Sonia twierdziła inaczej.




Mówiło się, że wojna niedługo już potrwa. Niemcy przegrywali, to nie miało dla mnie żadnego znaczenia. Nie było Joachima, nie było Miszy, nie było Mikołaja. Nie było Janka i Witka, nie było ojca. Nie było wielu sąsiadów. Z tych niebyć cieszyło mnie jedynie niebycie ojca. Im dłużej go jednak nie było, tym mniej się umiałam cieszyć. Bo człowiek umie się cieszyć z tego, co ma, a nie z tego, czego nie ma, chyba że jest Palak; oni mają inaczej, u nas jednak ich mało, namnożyli się dopiero po wojnie. Skąd ich tylu, skoro podobno tak umierali za powstań i wojny?!
Ze starego porządku pozostali mi tylko kot Wasyl, dwie krowy: Zorka i Malina, i Borbus. Borbus wyrósł ponad inne psy. Większy niż cielak, a nie mogłam go dobrze karmić, z jedzeniem nie staliśmy najlepiej. Zupy z pokrzywy, łowione w rzece kaluczki, rybki niewiele większe od paznokcia starej baby. Jedliśmy wszystko, co zapychało żołądek. A Borbus rósł i rósł. Jakby karmił się brakiem, jakby każda śmierć przydawała mu siły i wielkości. Kilka razy Borbus upolował szaraka i przyniósł do domu. To było święto. Bo święto to już nie były ikony i kropidło, tylko prawdziwe mięso.
Chyba zaczął się wrzesień. Niemcy niespodziewanie otoczyli Słuczankę i Królowe Stojło. Nie szło im o nic specjalnego. Pewnie dostali rozkaz wybić tylu, ilu się da, najlepiej oszczędzając kule. Większości udało się ukryć albo uciec. Ci, którzy nie mieli szczęścia albo kryjówki, zostali wygonieni z chałup i popędzeni na drogę. Przed mostem stała ciężarówka. Kazali nam wsiadać. Byłam ostatnia, trochę oddalona od grupy, bo od śmierci Joachima kulałam, dlatego właśnie przezywali mnie Sońka Kulhawa. Pomyślałam, że jak wsiądę do ciężarówki, to mnie zabiją. Nie chciałam czekać na śmierć. Straciłam już wszystko, chciałam i to mieć za sobą najprędzej, to znaczy – życie.
Dlatego zaczęłam uciekać w stronę zarośli nad rzeką. Udało mi się wymknąć, bo powstało jakieś zamieszanie, zresztą nie pamiętam, a poza tym Niemcy nie spodziewali się nieposłuszeństwa. To bardzo porządny naród, jak trzeba ginąć albo zabijać, to giną i zabijają. Gdyby Ruskie byli równie porządne, przegraliby wojnę jak w dym.
Przestraszyłam się, że przeżyję. Ihnat, wyobraź sobie tylko, jaka żałosna była ta moja ucieczka. Właśnie ja, jedyna utykająca z dwóch wsi, zbiegałam w stronę rzeki, a właściwie odkuśtykiwałam. I Niemcy zorientowali się dość późno, pokazał im mnie sąsiad ze Słuczanki. Niemcy zaczęli krzyczeć, a ja, mimo że chciałam żyć, bo człowiek zawsze chce żyć, nawet jak mu się wydaje, że wszystko stracił i nie ma na co czekać, a ja uciekałam, jedna jedyna. Niemcy krzyczeli, ktoś wycelował we mnie broń. Wiem, bo obejrzałam się za siebie.
(Żona Lota, zanotował Igor; szkoda, że skojarzenie nie do wykorzystania).
Wtedy na tego Niemca skoczył Borbus. Nie wiem, skąd się wziął. Niemiec strzelił dwa razy. Ja krzyknęłam, raz. Kule: jedna z moim imieniem, druga z przezwiskiem, trafiły w mego psa. Umierali jednocześnie. Mój ukochany Borbus i niemiecki żołnierz z rozpłatanym gardłem. To dlatego udało mi się uciec. Uciekając, nie pomyślałam, że mogę czegoś żałować. Zapomniałam o moim psie. Borbus mnie ocalił.
Zawsze znajdowałam kogoś do opłakiwania. Kiepska pamięć; kto ma kiepską pamięć, ten dostaje długie życie.






Załadowana ciężarówka odjechała. Nie zobaczyliśmy nikogo z wywiezionych. Podobno za Waliłami kazano im wykopać głęboki dół, potem powiązano im ręce i nogi, potem zrzucono żywcem do dołu. Potem dół zasypano. Potem ziemia się poruszała, gąsienice młóciły ziemię. Potem wyrosły na ziemi trawa i brzozy. Potem zapomnieliśmy. A może oni wszyscy nie istnieli? Nigdy ich nie było?
Cały dzień przesiedziałam w zaroślach. Dopiero wieczorem odważyłam się zerknąć na drogę. Znalazłam ciało Borbusa. Niemcy zostawili je tak, jak upadło. Poszłam do chałupy. Wzięłam taczkę i przewiozłam zewłok. Na podwórku, niedaleko kurnika, wykopałam głęboki dół. Była już noc, prawie nic nie widziałam. Potknęłam się i wpadłam do dołu. Nie miałam siły się wydostać. Wiedziałam, że nikt mi nie pomoże. Nikogo nie było. Wiedziałam, że wojna się niedługo skończy, bo już nie było ludzi. Poginęli. A jak ludzi nie ma, to nie ma i wojny.
Rankiem wylazłam z dołu. Biodro paliło żywym ogniem. Kury dziobały ciało Borbusa. Ciało Borbusa zesztywniało, jednak oko – otwarte – nie było matowe. Język zsiniał, wylewał się spomiędzy zębów jak lodowy lizun[56]. Zakrzepłe grudki krwi. To była krew tego niemieckiego żołnierza. Nie różniła się niczym od krwi mojego psa. Uczyli mnie, że człowiek ważniejszy od zwierzęcia. Krew tego nie potwierdzała. Borbus był więcej niż człowiek. Zdjęłam obrożę. Zepchnęłam ciało. Przywaliłam ziemią. Usiadłam na kopczyku poruszonej ziemi.
Siedziałabym do końca wojny, gdyby nie krowy. Trzeba było iść w las, trzeba było wydoić, bo choć schowane, to doiły się jak widoczne. No to poszłam. Pokuśtykałam.
A jak wróciłam, a długo mnie nie było, to już przyszli Rosjanie. Przyszli Polacy. Mówili, że będzie lepiej niż przed wojną. Nikt im nie wierzył. Nie było komu wierzyć. Ci, co mogliby, dawno odeszli. A ci, co przyszli, wkrótce poszli dalej powtarzać swoje bajki.
Dawne, bardzo dawne czasy. Człowiek wolałby nie pamiętać, nie słyszeć, wolałby dołączyć do nieobecnych. Jak ktoś nie żyje, czy to znaczy, że kiedyś był naprawdę? Czy już nie? Nigdy?






Nie było dłuższego dnia i dłuższej nocy od tej, którą wspólnie spędzili Sonia i jej gość. Czwarta chałupa w Królowym Stojle to nie tylko dziura w sieci telefonii komórkowej, to nie tylko nieobecność w zbiorze danych Głównego Urzędu Statystycznego, to nie tylko zmarnowane przez baciuszkę pieniądze na paliwo do cennego jak pagoda i jak pagoda trzymającego się drogi daewoo espero (espero jak ira, hiszpańskie słowo, chociaż znaczy coś wręcz przeciwnego).
Bo czwarta chałupa w Królowym Stojle to także osobliwość, a we wnętrzu każdej osobliwości czas płynie inaczej, śmierci rozkładają się ze sporym nieprawdopodobieństwem statystycznym, język zaś potrafi spłatać figla, tak użytkownikowi, jak i gramatyce.
Bo w czwartej chałupie w Królowym Stojle, gdzie nie było tylu rzeczy, inne rzeczy występowały niby fale z morza, a kości wstępowały w piasek. Lata rozbijały się o osoby. Ignacy się starzał, Sonia młodniała, Igor milczał, ona zaś nieledwie mogłaby uchodzić za córkę swego gościa.
Bo w czwartej chałupie w Królowym Stojle koniec spotykał się z początkiem, śmierć z narodzinami, przeszłość z przyszłością, a obydwie odważane woreczkami popiołu. Niby w rzędzie ikon w Deesis ciągnęły się napisane obrazy: dwanaście psów Borbus z aureolą gotycko stylizowanej obroży, dziewięć kotów o oczach zielonych i patrzących tam, gdzie padał cień lampek oliwnych.
I wielka stała się radość w czwartej chałupie w Królowym Stojle. Sonia się radowała, bo odchodziła w chwale.




Jestem Sonia Biała, jestem Sonia Kulawa, jestem ostatnia jak moja suka Borbus Dwunasta, jak mój kot Jozik Pasterz Myszy, ostatnia z rodu jestem, moja krew została wymazana ze świata w czasie wojny, później już tylko schła. Jestem z Królowego Stojła, gdzie dumni królowie popasywali, jestem z domu Trochimczyk, jestem matką, której zabito dziecko, jestem siostrą, której zabito braci, jestem córką, której zabito ojca, jestem żoną, której zabito męża, jestem kochanką, której zabito kochanka, sąsiadką bez sąsiadów, rozpaczą bez strun głosowych, skargą bez spowiednika, spowiedzią bez rozgrzeszenia.
(Aktorka siada na ławeczce ustawionej po prawej stronie sceny. Obiera ziemniaki. Bierze je z koszyka i wrzuca do wiadra).
Jestem Misza, mam nazwisko, miałem rodziców i braci, miałem żonę, miałem syna, gospodarkę, dwa konie miałem, dziewięć krów, a w cerkwi miejsce przy samiutkim świętym Mikołaju. Miałem przystojną twarz, twarde mięśnie i duży członek. Miałem plany. Głowę i ręce. A wszystko na swoim miejscu. A teraz mam mogiłę w lesie. Nie mam w tej mogile ciała. Ciało rozwłóczyły zwierzęta.
(Aktor grający Miszę siada obok Soni. Do pustego wiadra wpadają z hałasem obrane ziemniaki).
Jestem Ignacy, występuję w trzeciej osobie. Występuję przypadkowo, występuję przed samym sobą. Siedzę teraz w ostatnim rzędzie, a może leżę w łóżku. To zależy od nocy. Jestem strażnikiem tej bajki. Jej ryzykownym redaktorem i przygodnym bohaterem. Reżyserem i historykiem. Wyjdę z teatru ostatni albo pójdę do sklepu nocnego. To zależy od nocy, czy siedzę w ostatnim rzędzie, czy leżąc w łóżku, czekam na bezsenność.
(Aktor grający Ignacego siada obok Soni i Miszy).





Obierałam kartofle. Na ławce przed chatą. Było ciepło i sucho. Cicho. Borbus leżał zwinięty w kłębek. Wasyl wygrzewał się na kamieniu. Ojciec i bracia w polu. Misza pomagał teściowi. Mikołaj spał, spił mleko z jednej piersi, skrzywił się na drugą. Obierałam kartofle. Myślałam o rybach. Bardzo zachciało mi się ryb. Myślałam o dziurze w baranim kożuchu. Trzeba zacerować.
I wtedy, dawno, dawno temu, w najmniej odpowiednim momencie powrócił Joachim. Czekałam na niego. To prawda. Czekałam na niego jednak nie po to, żeby się go doczekać. Czekałam, żeby nie wrócił. Żeby jego skóra ostygła, jak ostygły moje wspomnienia. Żeby jego oczy sięgały mi najwyżej do kostek, a nie – w nich utonąć.
Czekałam, żeby się nie doczekać. A jednak: stanął przede mną. Zobaczyłam czubki zakurzonych butów. Też był sierpień. W zeszłorocznym sierpniu pulsowały soki, a w tym, dawno, dawno temu, zasychało w przełyku, przed Potopem.




Nie siedziałam w najlepszej sukience. Siedziałam w burym kaftanie. Nie byłam wystrojona, tylko trochę zmęczona. Byłam zniszczona i bardzo zapracowana. Zrogowaciała i wychudzona. Ujrzałam czubki zakurzonych butów i kartofle wypadły mi z rąk. Potoczyły się po ubitej ziemi. Nie śmiałam podnieść głowy, a Joachim nie śmiał dotknąć mojej twarzy. Borbus przyniósł mi kartofla w zębach. Wciskał w rękę i merdając, czekał na nagrodę.
Joachim klęknął. Wyjął bulwu[57] z psiego pyska. Pogłaskał psa. Potem przeczytał srebrne litery z obroży.
– Borbus – powiedział.
Borbus szczeknął radośnie. Ja nic nie odrzekłam.
– Zu spät? – zapytał.
Zrozumiałam. Nie umiałam odpowiedzieć. W żadnym języku. Bo jak powiedzieć, że już za późno i jednocześnie za wcześnie? Że nie pozwalał mi żyć, ponieważ go nie było, a teraz mnie zabija, bo jest? Jak to wszystko powiedzieć? Jak odpowiedzieć? Jak?
Wtedy zapłakał Mikołaj. Zostawiłam go w kołysce, w sieni. Mikołaj płakał coraz głośniej. Powinnam wstać, nadstawić drugiej piersi. Ja jednak nie utrzymałabym nawet noża, co dopiero dziecko. Mikołaj płakał.






Joachim wstał i wszedł do sieni. Nikt go nie zaprosił, a wszedł do środka, jak to Niemcy. Dziecko zamilkło. Joachim wrócił z Mikołajem na rękach. Mikołaj gaworzył. Coś opowiadał. Może tak robią niemieckie dzieci, bo ja nic nie rozumiałam, a Joachim rozumiał wszystko. Rozmawiali jak ojciec z synem. Jak krew z krwią, jak świerszcz z nasionem.
Moj Hospadzi, nie potrafiłam nawet na nich spojrzeć. Siedziałam nad wiadrem, rozsypane ziemniaki jak aureola świętych, moje ręce z odciskami jak puste czarki, a kaftan jak pakrowa[58].
Joachim ukląkł.
– Danke, vielen Dank – powiedział tak lub inaczej, nie mi rozsądzać, co on mówił.
Dotknął mnie. Też jego słowa. Dotknęła mnie jego ręka. Znowu wąchałam wosk pieczęci, którą Boh połączył nasze życia. Ta pieczęć, śmietana i truskawki, pszczele plastry i kadzidło, grzech i wino, spódnica matki i gwiazda z nieba.
Dotknął mnie. A ja pojęłam: Sońka, podniesiesz wzrok i zginiesz. Sońka, spojrzysz a zabijesz. Podniesiesz wzrok, Sońka, a zabijesz wszystkich, pojęłam. Tamten sierpień to był początek. Ten sierpień to koniec, jeśli podniesiesz wzrok.
Jeśli.
Podniesiesz.
Wzrok.
Zacisnęłam powieki. Chciałam, żeby Joachim ułożył Mikołaja: w kołysce, pomiędzy kartoflami, gdziekolwiek. Chciałam, żeby odszedł. Żeby nie przyszedł. Żeby nigdy nie odchodził. Zacisnęłam powieki.
Zaciskałam powieki.
Zaciskałam powieki tak mocno, że powinnam je zadusić, one jednak żyły. Trzepotały. Słabły, jednak żyły, jak ryby na piasku.
Ile mogłam się opierać? Na kim mogłam się opierać?
Nie umiem tego nazwać. Wyobraź sobie tylko, Ihnat, powraca osoba, którą kochasz nad życie. I zdajesz sobie sprawę, co oznacza „nad życie”. Że tu wcale nie idzie o twoje życie. Że „nad życie” to życie twego męża, twego syna, twojej rodziny.
Zaciskałam powieki. Z przerażenia. Nigdy nie czułam takiego przerażenia. Bałam się, że przegram, że zaraz na niego spojrzę. Bałam się. Bałam się o siebie, o Joachima, o bliskich, o czas. Tak się bałam, że powieki przysłonił mi kir. Spadłam z ławki, chyba wymiotowałam.
Kiedy otworzyłam oczy, wpadłam na jego twarz. Wiedziałam, że to koniec. Poczułam jakąś ulgę. Stało się. Już nic ode mnie nie zależy. Próbowałam. Próbowałam najbardziej na świecie. Nie oszukiwałam.
Kiedy otworzyłam oczy, wpadłam na jego twarz, jak na ścianę, z impetem. Postarzał się w ten czas, gdyśmy się nie widzieli. Oczy miał ogromne, wychudł, a w tych oczach widziałam siebie. Nie tę jednak siebie w burym kaftanie, postrzępionym warkoczu i płaskim oku.
Kiedy otworzyłam oczy, wpadłam na jego twarz.
Zmienił się, ale nic się nie zmieniło.
Kiedy otworzyłam, było już po wszystkim.





Sonia zamilkła. Patrzyła na gościa ponad stołem przykrytym ceratą. Patrzyła jednym okiem w kolorze niebieskich kafelków, drugim – szarym i matowym niby polny kamyk. Sonia patrzyła na Ignacego, który otrząsnął się z Igora i już na dobre, przynajmniej tamtej chwili, powrócił do prawdziwego imienia, pierwszego i od dziadków, stąd i donikąd. Patrzyła okiem nocy, jak ćma, która nie widzi, tylko zmierza do źródła blasku, będącego krynicą śmierci. Zdjęto z niej odpowiedzialność, wyznaczono marszrutę, pożegnano z honorami i ostatnim namaszczeniem, oddano salwę ku czci, choć jeszcze żyła, wskazano miejsce na ceracie, gdzie spadnie ze skrzydłami bez pyłku i ze śladami popiołu. Popiół też potrafi latać.
– Znikłaś – powiedział Ignacy. – Znikłaś.
Po raz pierwszy i ostatni Ignacy zwrócił się do Soni w drugiej osobie. To jest ten moment historii, kiedy wszystko się decyduje. To jest ten moment, podług którego dzieli się życie na wcześniej i później, na dawno i dawno temu, ale przede wszystkim na nigdy i nigdy więcej.





