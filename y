Pozwoliłam obcej, nagiej skórze, ujmującej mnie pod brodą, skierować moją twarz do słońca. Wtedy moje oczy zapadły się w innych: najbardziej błękitnych, głębokich i wesołych, ogromnych, błyszczących i przeraźliwie smutnych. Pomyślałam, że tak musi wyglądać morze, o którym słyszałam kiedyś od Żydów w Gródku. Tak właśnie pomyślałam, woda bez końca, nie da się jej przepłynąć, trzeba utonąć, a chwilę później zaczęłam szlochać, zrozumiałam bowiem, że jestem zaczarowana, zniewolona i zakochana, na dobre i złe. Zrozumiałam, że Haspodź przystawił właśnie pieczęć, wąchałam wosk pieczęci. Pan połączył nasze losy, jego w czarnej skórze i mój w kwiecistej sukience.
Mężczyzna, wskazując dłonią na własne serce, powiedział:
– Joachim.
Patrzył na mnie.
– Joachim – powtórzył. – Und Sie?
Poczułam, że się czerwienię. Jeszcze parzył mnie pod brodą dotyk jego skóry. Jeszcze piekły ślady po łzach.
– Sonia – odpowiedziałam najciszej, jak to możliwe, on jednak usłyszał.
– Sonia – uśmiechnął się. – Sehr gut.
Podszedł do tej czarnej kołyski z boku motocykla i coś z niej wyciągnął. Podał mi śpiącego kudłatego szczeniaka: mały, rudo podpalany wilczur. Podał mi piękną, skórzaną obrożę.
– Sonia und Joachim – powiedział, po czym wsiadł na motocykl i odjechał, wzbijając kłęby pyłu.
Zostałam ze śpiącym psiakiem. Nie wiedziałam, co zrobić. Czułam się jak ziarno posiane na polu kamieni. Obracałam w palcach obrożę, próbując odczytać dziwnie stylizowane litery. Nie byłam biegła w czytaniu, tyle co pop poduczył, no i to nie były litery, jakie znałam, bo u nas w cerkwi bukwy przypominają krzesełka, jakimś jednak cudem udało mi się odczytać.
– Borbus – powiedziałam, a szczeniak podniósł wtedy na mnie pysk.
Tak otrzymał imię. Borbus Pierwszy.


– Borbus – powiedział w przestrzeń Igor.
– Borbus – powtórzyła za nim Sonia i wstała ze stołka, żeby dolać mleka.
A za oknem rzeczona Borbus, Borbus Dwunasta, cicho zaskomliła w słońcu. Igor odłożył w głowie długopis, kartkę papieru, smartfon, dyktafon i e-wyciąg z konta, gdzie zapisywała się opowieść Soni. Zastanawiał się, czy nie należałoby mocniej zaakcentować tamtejszej bądź tutejszej – zależy, czy patrzeć z zajmowanego teraz miejsca, czy raczej z Warszawy – gwary, czy nie wyeliminować pewnych związków, metafor, porównań, nazbyt miejskich, na które Sonia nigdy by nie wpadła. A może by i wpadła?
No, ale, myślał, muszę położyć nacisk na uniwersalny charakter tej historii, tej opowieści, którą przeczuwam, lecz której jeszcze nie poznałem. Ta historia musi być zrozumiała przede wszystkim dla innych, wtedy stanie się zrozumiała też dla mnie.
Przełknął odrobinę mleka.
– Więc pani nazywa się Sonia – powiedział. – Ja jestem Igor. Igorek.
Sonia pomyślała, że takie imię nie istnieje, nie tutaj. Może jakiś Ihar?[19] W Soni języku nie występowała głoska „g”. Nic to, szczerząc w uśmiechu piękną protezę i wskazując gruzłowatą dłonią na własną pierś, rzekła:

– Sonia. Sońka.
Poznaliśmy swoje imiona, pomyślał, z pewną poprawką na kłamstwo.
A potem naszły go niewesołe myśli.

Sonia milczała. Czuła szczęście i zadowolenie, rozlewające się po jej zapomnianym i odstawionym na bocznicę ciele. Znowu w sierpniu wydarzy się coś ważnego, coś ponownie ostatniego. Wstała i z kufra w sypialni wydobyła jakiś gałganek, który z zawstydzeniem podała gościowi.
– Na, pahladzi[20] – głośno powiedziała.
Gość nie spieszył się z rozwinięciem zawiniątka. Najpierw ważył je w dłoniach, trochę zdziwiony, a trochę zaciekawiony. Nie ważyło wiele, tylko że to, co ważne, nie waży wiele, zupełnie jak to, co nieważne – dlatego tak łatwo pomylić jedno z drugim, poplątać i się zgubić.
Igor spojrzał na zetlałą tkaninę. Trzymał bukiecik ususzonych kwiatów, brudną poszarpaną szmatkę z wielką brązowawą plamą. Skupił wzrok na tej plamie: kawa, kakao?
– Heta jaho krou[21] – powiedziała cicho Sonia.


Dałam szczeniakowi mleka z rozmoczoną pajdą chleba. Bałam się, że ojciec nie pozwolą zatrzymać prezentu. Wrócili bardzo pijani, tak pijani, że nawet nie zabrali się do bicia, tylko zwalili na siennik, zasnęli twardym snem, a ja pragnęłam, żeby ten sen był kamieniem młyńskim u ojcowskiej szyi, żeby go ten kamień pociągnął w głębiny, żeby ojciec poczuli noc i zimno, nietoperze we włosach i pijawki na powiekach, żeby się przestraszyli i wypłynęli odmienieni – lepsi dla Janka i Witka, lepsi dla mnie i żywiny[22].
Bo mój ojciec diabeł. Diabły w nim zalęgnięte, takie bardzo pracowite i rozmodlone. Nie wyróżniali się ojciec od innych ojców, tu po wsiach diabłami tak gęsto nasadzone, że wielbłąd nie przeciśnie się do raju.
Nie mogłam zasnąć. Wszystko się we mnie zmieniło. Dlatego wyszłam przed dom, na ławkę, gdzie siedziałam kilka godzin wcześniej: dawno, dawno temu. Złamałam nakaz ojca. – Pa noczy tolki katy i bladzi łaziać[23] – mawiali. Bałam się tej samowoli, mocniej jeszcze bałam się własnej odwagi. Wszystko się we mnie zmieniło. Byłam taka sama i kompletnie niepodobna, wywrócona jak sukienka na lewą stronę. Bardziej lękałam się przyszłości niż furii ojca, bo furię znałam, a przyszłości – nie. Patrzyłam w niebo. Patrzyłam na kopułę z milionami gwiazd. Moj Haspodź, modliłam się, masz miliony gwiazd, daj mnie jedną, najmniejszą, strąć ją palcem czy kichnięciem, a ja pomyślę życzenie. Jedna najmniejsza gwiazda, może być obtłuczona, błagam, daj mi.
I widać moja matula musiała się za mną wstawić u Świataho, bo wybrał którąś z gwiazd, może i nie dużą, porządnie jednak zrobioną i prawie nową, i ją spuścił na ziemię. Zacisnęłam oczy i pomyślałam życzenie. Długo jeszcze zaciskałam oczy, a moje życzenie wypaliło ogniste znamię w sercu. To było życzenie jak wieko trumny. To było krótkie życzenie: najwyżej jedno słowo, pewnie mniej.

– Joachim – Igor przywołał spokojnym głosem echo żarłocznego i nieszczęśliwego życzenia Soni.
Sonia patrzyła teraz rozszerzonymi oczyma na miastowego młodzieńca, złotawego i łysiejącego, z zakolami jak leniwa rzeka, chłopca o eleganckim zapachu i bez plam potu pod pachami, który starzał się był, stając coraz bardziej przejrzysty i jakby mądrzejszy z każdą minutą. Chłopca, który przybył z niewidzianej dali, żeby wysłuchać, zrozumieć i pożegnać Sonię. Chłopca, który miał w sobie coś takiego, że chciałoby się zabrać to do domu, chociaż nie wiadomo, czy na dłużej.
Sonia patrzyła i napatrzyć się nie mogła, nozdrza wciągały zapach krochmalu sprzed miliona lat, oczy widziały tamtą gwiazdę sprzed Potopu, bardzo solidnie zrobioną i na pewno nieobtłuczoną, koniec końców życzenie – najwyżej jedno słowo, pewnie mniej – spełniło się natychmiast.
A z jej prawego oka, z którego lata starły kolor, popłynęła wielka łza. Nie toczyła się żywo: najpierw wolno się formowała, formowała, aby z trudem się oddzielić. To nie była przezroczysta łza, tylko mlecznobiała. To nie była mokra łza, tylko nieznacznie wilgotna. Ta łza tak naprawdę była grudką soli. No i ona maszerowała zmarszczkami Soninej twarzy, jak gąsienica po starym, wykręconym liściu, bez nadziei na przepoczwarzenie czy przepotwarzenie, aż wreszcie, ominąwszy usta, spadła z brody na podłogę, gdzie rozprysła się w solny miał.
A kiedy ze łzy pozostał proszek, wtedy do prawego oka Soni powrócił kolor. Stało się błękitne: błękitem głębokim i wesołym, błyszczącym i smutnym.
– Ma pani oko Joachima – wyszeptał Igor.
– A ty majesz krou na rukach[24] – odpowiedziała.
Igor spojrzał na trzymane w dłoniach zawiniątko. Nie było już brudnej szmatki z wielką brązowawą plamą. Patrzył na cieniutkie płótno. Z sufitu (tak pomyślał Igor) skapywały krople, dach przeciekał, wypełniając wyschniętą plamę krwi świeżą krwią; historia bierze nową daninę; historia jest jak pijawka. Dopiero po dłuższej chwili Igor zdał sobie sprawę, że to nie z sufitu, lecz z jego nosa pochodzi świeża krew.
– Przepraszam, powinienem się na chwilę położyć. Przepraszam.
Z zadartą głową ukląkł, a potem wyciągnął się na chodniku w kuchni. Na wznak. Sonia przyniosła mu poduszeczkę. Z białej ścierki, zamoczonej w lodowatej wodzie, zrobiła okład.

– Laży, ja raskażu[25].
Krwawienie ustało, Igor zamilkł, w głowie pisała mu się niedookreślona historia, czarne literki i jupiterów światła, uwagi do scenografa i złość na oświetleniowca, a on przecież tylko leżał na wielokolorowym chodniku; pająk na suficie obserwował sześcioma oczyma smukłą sylwetkę, wyciętą z tęczowego szmatnika. Sonia oblizywała palce. Czekoladka okazała się słonawa, egzotyczna jak morze i roztapiająca się na skórze; pyszności.
Sonia otworzyła okno. Na stół wskoczył kot, tak stary jak Sonia, składał się z blizn i kłaczków sierści, ze wspomnień przegranych walk i marzeń o zwycięstwach, z alegorii ogona, z tożsamości pozbawionej pojęć, takich jak naród czy gatunek, za to pełen ssaczego optymizmu, że koty nie różnią się od siebie więcej niż maścią. To był najbrzydszy kot nie tylko w Królowym Stojle, lecz w całej Europie. Był to też jeden z sześciuset sześćdziesięciu sześciu kotów na świecie, dożywających właśnie końca dziewiątego życia. A kot dożywający końca dziewiątego życia nie jest po prostu kotem, zabójcą szczurów i głośnikiem, z którego dobiega mruczenie w sam raz pożądane na ludzkie stawy. Jozik w piątym życiu zasłużył na szlachetny tytuł Pasterza Myszy, a takich kotów żyło w historii nawet mniej niż rzymskich papieży.

Kot Jozik wygiął grzbiet w łuk kaleki jak przełamana podkowa. Sonia położyła na nim dłoń i przymknęła oczy. Jozik zamruczał krótko i oszczędnie. Nie zależało mu na pieszczotach; bardzo już oddalił się od seksu, nawet tego głaskanego z włosem. Wiedział, że jego pani, Sonia Kulawa, kocha swego kota Jozika. Dlatego postanowił trwać w postanowieniu z pierwszego życia, a postanowił wtedy strzec swej pani i nie spuszczać z niej oka. Zeskoczył na ziemię. Przeszedł obojętnie po ciele Igora, w którym wyczuwał niepokojący ślad kogoś jeszcze, i zwinął się w kłębek na leżajce. Stąd miał dobry widok na kuchnię i – przez szybę – na podwórko. Patrzył na Sonię, patrzył, a po chwili zasnął, bo nie był już kocurem zainteresowanym światem: miał na karku dziewięć żyć i trochę pręgowanej sierści – to skłania każdą rozumną istotę do snu.

Bałam się otworzyć oczy. Coś ocierało się o moje nogi. Mruczało. To był kot Wasyl, podobny do Jozika jak kot do kota, tyle że miał jedną białą plamkę na brzuchu, a Jozik ma ich dziewięć. Wasyl na wiosnę szedł do lasu, zawsze chodził, przed zimą wracał spasiony, od dobrych trzech lat. Ojciec odgrażali się, że Wasyla utopią, zbyt był jednak Wasyl czujny albo ojciec zbyt pijani – kończyło się na pogróżkach, ciskanych kamieniach i wymiaukiwanym oburzeniu.
Bałam się otworzyć oczy. Gwiazda pewnie spadła. Nie wiedziałam, kogo prócz kota przyniosła. Poczułam ciepły oddech na policzku. Pachniało truskawkami, słodką śmietaną i cukrem. I to jak pachniało! Nagle naszedł mnie straszliwy głód. Głód na słodkie i na krew! I konałam z głodu! Wciągało mi kiszki do jakiegoś leja w moim brzuchu, po drugiej stronie pępka i świata. Głód mnie zasysał jak cmoknięcie do wewnątrz.

Sonia roześmiała się na wspomnienie tego głodu, co ją wziął w posiadanie pewnej sierpniowej nocy czterdziestego pierwszego roku (dawno, dawno temu, chwilę przed Potopem) i potem odnawiał się, kilka nieraz razy dziennie, przez lata.
Sonia śmiała się srebrzyście, niby mądra i szlachetna westalka, podtrzymująca czarny ogień, niby nieprzejednana strażniczka tajemnicy, niby dokazujące dziecko. Bo Sonia wiedziała, że ten zapach wyzwolił inny głód: głód, którego istnienia się domyślała, głód, który podpatrywała u braci, u Janka i Witka, no i u ojca. Ojca głód jednak zżerał, a ją tak podobny głód sycił.
Sonia śmiała się śmiechem młodym i zaraźliwym, jak gdyby młodość była zaraźliwa, jak gdyby Sonia zaraziła się młodością od Igora, który tymczasem, wyciągnięty na kuchennej podłodze, zaraził się od Soni śmiechem i stawał się coraz cieńszy, bardziej prześwitujący. Skóra mu prześwitywała coraz mocniej na kogoś innego.
Śmiali się razem tak zgodnie, że Borbus Dwunasta zamerdała, a Jozik Pasterz Myszy podniósł powiekę, a na niej kilka ostatnich rzęs, by sprawdzić, czy już skończyło się jego dziewiąte i ostatnie życie.

Truskawki, słodka śmietana i cukier – pachniało powietrze na moim policzku jak na talerzu, pachniało jak obietnica deseru. Otworzyłam oczy. Stał przede mną w czarnym mundurze, zresztą noc była, kolor nie miał nic do rzeczy. To ja podeszłam do niego i wzięłam za rękę. Przebiegł mnie prąd. Wypowiedziałam cichutko moje życzenie, na wdechu: Joachim. Wypełniało mnie szczęście; szczęście rozsadzało mnie jak oddech nadmuchaną żabę, ulewało się poza mnie, biegło na pola i łąki, biegło do lasu i pod pierzyny. Maszerowały po mnie ścieżkami mrówki, tylko od spodniej strony, pode mną, od skóry, tej schowanej we krwi.
Strzepnęłam z jego ramion srebrny pył. Palcami wodziłam po jasnej twarzy. Wtedy mnie objął. W moim mózgu eksplodował kulisty piorun. Upadliśmy na ziemię, niby rażeni pociskiem. Nawet przez myśl mi nie przeszło, że powinniśmy się ukryć. To była przecież noc mojego życzenia. Nic nam nie groziło. Leżeliśmy obok ławki, całując się, wyszarpywaliśmy sobie kawałki nagiego ciała spomiędzy ubrań. Wiedziałam, że nikt nas nie dojrzy, choćby zatrzymał się na wyciągnięcie dłoni. Noc mego życzenia skryła nas jak spódnice matuli.
Próbowałam nie krzyczeć, płakałam, nasze skóry krzesały iskry. Przylepieni jak magnesy, zlepieni jak spółkujące psy.

Tak oto przypieczętowaliśmy własny los. Świeża pieczęć Stwórcy zastygała, gdy leżeliśmy obok siebie. Pachniało woskiem i kadzidłem, pachniało popiołem i palonym ciałem. Wydzielinami, których nazw nie znam. Myślę, że już wtedy – dawno, dawno temu – że już wtedy rozumieliśmy: ten początek, ta noc spełnionego życzenia, moc połączonych ciał, to jest nasz koniec, początek upadku.
Modliłam się żarliwie, by ten upadek trwał długo, lata i dziesiątki lat, żeby Niemcy wygrali i pozostali na zawsze, tym razem wszakże mądry Boh nie uronił gwiazdy, spoglądając na nasze szczęście.
Nieszczęście dojrzewało w nas, lecz byliśmy gotowi zapłacić każdą cenę za drugą osobę i wspólny czas; nawet cena wyższa od najwyższej – to nie byłoby drogo. Nawet nieprawda, zdrada i upodlenie. Nawet skłamana spowiedź i rozdarty materiał sukienki. Nawet to.

Sonia westchnęła. Powiedziała więcej, niż myślała, a myślała mniej, niż czuła. W istocie te wszystkie oceny własnego losu niezbyt Sonię obchodziły: słowa słowami, a zabici pozostają zabitymi.

Leżeliśmy przytuleni. Nic nie zakłócało ciszy. Słyszałam tylko chrapanie ojca przez ścianę chałupy. To była najszczęśliwsza noc w moim życiu. Nie rozmawialiśmy, bo i po co, musielibyśmy gadać do siebie z różnych języków. W ogóle z Joachimem prawie nigdy nie rozmawialiśmy.
To nieprawda, że zakochanym czas mija w okamgnieniu. Czas płynie inaczej, jednak nie przyspiesza. Oczy patrzą ciężko i uważnie. Powieki ciążą. Każda wspólnie spędzona minuta wydaje się dłuższa, większa i głębsza niż rok spędzony samotnie. O, tak, każdą naszą minutę dokładnie pamiętam, mogłabym opowiadać godzinami, co wtedy czułam, co się stawało, co pachniało, co pohukiwało, który pies w której zagrodzie zaszczekał i w które miejsce łaskotały mnie źdźbła. Każda wspólnie spędzona minuta była malutką wiecznością, idealnym światem. Każda minuta spędzona osobno była jak wyrzucona w błoto, zepsuta i niewiele warta.
Kochałam tak do końca, do granicy, za którą już tylko nic. Kochaliśmy się tak bardzo, że czas płynął tylko wtedy, gdy byliśmy razem. Jakbyśmy sami byli czasem. Poza nami czas nie istniał, nic a nic.
Joachim odszedł. Ja nie zmrużyłam oka. Podniosłam się, zanim zapiał kur. Wypuściłam kury, nasypałam ziarna, wybrałam jajka, wydoiłam Malinę i Zorkę, które Janek poszedł później paść na łąki i w lasy. Rozpaliłam u pieczy,

nanosiłam wody. Udusiłam kartofle świniom w saganie. Potem dałam mleka Borbusowi i Wasylowi. Przygotowałam taukanicę[26], to takie rozduszone i zapieczone na plicie[27] ziemniaki z drobnymi skwarkami, jeśli skwarki były...
Ojciec i Witek poszli na grzyby. Robiłam to co każdego ranka, chociaż po raz pierwszy nie odczuwałam zmęczenia. Świat dokoła mnie stał się prześwitujący, półprzejrzysty, z puchu, z gęgania gęsi, z kwakania kaczek, a czy takie prześwitujące, pierzaste wiadro może ważyć tyle, co prawdziwe?
Myślałam o Joachimie, o najbliższej nocy, którą spędzimy razem. Bo tylko będąc razem, sprawialiśmy, że świat odzyskiwał kolor i ciężar, fakturę i zapach, prawdę i cel, piekło i niebo. Bez Joachima świat przypominał te wasze dzisiejsze torebki foliowe: licho wykonany, jednorazowy i uporczywy – taki, że nijak się opędzić.
Dzień wypełniony rozmaitymi zajęciami skończył się szybko, nawet nie zdążyłam porządnie powspominać tego, co przeżyliśmy z Joachimem zeszłej nocy. Dotarłam ledwie do chwili, gdy w mojej głowie eksplodował kulisty piorun, raził mnie pocisk. Ojciec i bracia, zmęczeni ciężką robotą, nie zauważyli chyba we mnie żadnej zmiany. Ojciec zapytali tylko, kopiąc malutkiego Borbusa, który przeleciał ze skomleniem ze dwa metry: „Skol heta barachło?”[28]. Opowiedziałam o Niemcach, a on po prostu splunęli. Nic nie powiedzieli. Ani słowa.

Nie wiedziałam, co ojciec myśleli: bali się odrzucić prezent? Cieszyli się z nowego psa? Nie wiem. Niutka z sąsiedniej chałupy kiedyś opowiedziała o mojej najstarszej siostrze Tomie. Nie poznałam jej; ona – mając trzy latka – zachorowała. Matka chciała posłać po szeptuchę, ojciec tylko splunęli. Toma zmarła jeszcze tamtej nocy. Pomyślałam, że tym splunięciem ojciec wydali wyrok na Borbusa, tak jak wcześniej wydali na moją siostrę. I postanowiłam, że wbrew wszystkiemu, choćbym miała opuścić dom i pójść w niełaskę do obcych, nie pozwolę, by psu stała się krzywda.
Nie wiem kto, dobry Boh albo matka, kto ubijał wszystko jak w maselnicy, smarował tryby każdonocnej ciemności, żebym mogła wymykać się z chałupy i wmykać niepostrzeżenie jak piskorz z ręki do wody. Widywaliśmy się z Joachimem po zmroku, najczęściej niedaleko drewnianego mostu wiodącego do Słuczanki, a potem szliśmy: na łąki, do lasu, nad rzekę, w stodołę, w stogi. Joachim stacjonował w Waliłach, po miesiącu przeniesiono go do Gródka, a kilometry, które nas dzieliły, pokonywał zupełnie zwyczajnie, bo konno. Siwy wałach nosił imię Pegasus. To pewnie niemieckie imię, zarekwirowane komuś, mimo to ładne, czuje się w nim pióra i ruch. Podobało mi się, wszystko mi się wtedy podobało: od ładowania wiłami[29] gnoju, przez karmienie świń, po wieczernie w cerkwi; a szło się na piechotę wiele kilometrów albo jechało furą.
Przez dwa tygodnie prawie nie jadłam i nie spałam. Dniem pracowałam, nocą widywałam Joachima. Nigdy później tak nie pachniała krapiwa[30] na bagnach, nie piszczały nietoperze, nie oślepiały skrzydła ciem. Świat, chociaż oglądany nocą, był ostry i wyraźny. Czasami Wasyl odprowadzał mnie aż do mostu. Słyszałam, jak uważnie przestawia łapki. Czekał ze mną na Joachima, patrzył zielonymi oczyma, by gdzieś zniknąć.
Po dwóch tygodniach tego pracowania i niejedzenia, po dwóch tygodniach stało się dla ojca, dla Janka i Witka, dla sąsiadów jasne, że coś się ze mną dzieje. Stawałam się podobna do świata dookoła, to znaczy do takiego świata, jakim był bez Joachima, do świata wywróconego jak kaftan tyłem na przód: półprzejrzysta, prześwitująca, z topolowego puchu i ze szwami po wierzchu. Nawet nie mogłabym ugniatać nogami kapusty, bo jak się nie waży, to długo można deptać poszatkowane liście, jak się nie wierzy, długo i próżno można klepać Wieruju wo jedinoho Boha Otca[31], jak się nie jest, trudno być. Ja nabierałam ciała i kilogramów tylko w nocy, tylko dotyk Joachima przywracał żyłom krew i ołów, tylko wtedy trawy kładły się pode mną.


---------------------------------------------

– Skaży, jak można palubić tak druhoho czaławieka? Czamu? Pa szto?[32] – zapytała Sonia.
Igor leżał na kolorowym szmatniku. Nie odpowiedział, bo Sonia nie oczekiwała odpowiedzi. To nie było pytanie, tylko jasno wyrażone zdziwienie i szacunek dla tego, co przeżyła z Joachimem, dawno, dawno temu. Dla wszystkich ludzi, którzy doświadczyli czegoś podobnego, czegoś wykraczającego poza rozumienie, a nawet odczuwanie. Dla czegoś wszechmogącego. Czegoś spoza. Jak gdyby metafizyka była słowem, które niekiedy spotykało się ze światem.
Igor leżał. Z każdym skończonym dniem w opowieści Soni wydawał się sobie starszy i cieńszy, pergaminowy i łuszczący się jak farba olejna, jak gdyby jakiś niebieski rachmistrz dodawał te dni do rachunku jego życia, odejmując z rachunku Soni. Ona przez to młodniała, on słabł i stracił ochotę, by – skoro krwawienie ustało – podnieść się i może coś przekąsić albo się zakrzątnąć dookoła assistance. Koniec końców auto samo się nie naprawi.


Na wsi ludzie łatwo się znajdują, czy tego nie chcą, czy chcą, no, chyba że giną, wtedy to kamieniem w wodę, nikt nic nie widział, nie słyszał, nie poczuł, zwykłe plusk. Wieś to mały świat, w zasięgu słuchu i wzroku, wszyscy żyją tak blisko siebie, że nic niczyjej uwagi ujść nie może, a potem – kara, rzadko sprawiedliwa. Wymknęłam się z chaci jak zawsze. Ojciec i bracia spali ciężkim, płaskim snem, niby po maku. Za bramką otarł się o moje nogi Wasyl. Zamiauczał wysoko i żałośnie. Schyliłam się, żeby go pogłaskać. Wtedy wydało mi się, że coś usłyszałam, coś z rodzaju łamiących się gałązek, powstrzymywanego oddechu i kropelki potu wzbierającej pomiędzy piersiami. Nic to jednak, poszłam swoją drogą, do mostu. Od razu dostrzegłam Joachima: w moich oczach, które światło dnia coraz częściej raziło i oślepiało, odbił się wyraźny kontur, ciemna obwiednia. Połyskiwały dwie stalowe błyskawice na jego mundurze. Wydawało mi się, że te błyskawice, tak blisko siebie, rozpalone na moment w oślepiającym błysku – to my.
Pocałowałam go i wzięłam za rękę. Po raz pierwszy był wszędzie spięty, twardy i nieobecny. Kanciasty, jakby z kątów, bez kółek i krzywizn. Zeszliśmy nad brzeg, a on zaczął opowiadać jakąś historię. Najpierw sądziłam, że to taka historia.


Już niedługo wojna się skończy. Nie będzie frontu, nie będę tu potrzebny. Zabiorę cię do mojej matki, ma piękną willę pod niemieckim miasteczkiem Haradok. Ojciec umarł dwa lata temu, był nauczycielem. Matka się ucieszy. Na pewno cię pokocha. Matka moja przepowiada przyszłość i przeszłość; jest dwubiegunowa. Potem weźmiemy ślub. Będziesz czasem gotować polnische jedzenie. Wszystkim posmakuje. Będziemy mieli pięcioro dzieci: Waschil, Griken, Jan, Phrosch, Schiessen. Będziemy jeździć do kurortów i nad morze (morze to po niemiecku Juden). Będziemy mieli kota o imieniu Raus. Kot będzie się wygrzewać w słońcu i łowić Schweine (to po niemiecku myszy). Sąsiad, starszy elegancki pan w garniturze w prążki, Herr Abramowitsch, zapisze nam swój majątek. A inny sąsiad, też z Polen, pan Buchwald, wyda swoją córkę za naszego pierworodnego.

Naprawdę na początku pomyślałam, że to taka historia. Panika, która we mnie zatrzepotała, gdy zobaczyłam Joachima, zmąciła mi rozum tak bardzo, że nie wiedziałam tego, co wiedziałam. Ludzie przecież gadali. Panika obijała się we mnie jak wyschnięta fasola o ścianki puszki. Z każdym jednak zdaniem uświadamiałam sobie, że za dużo rozumiem w tym kompletnym niezrozumieniu; imiona naszych nienarodzonych dzieci brzmiały podejrzanie znajomo, zniekształcone tylko w tym charkotliwym narzeczu. Wtedy usłyszałam inną historię, wyzierającą spod tej pierwszej; słyszałam tę inną historię setki razy, już nie z ust Joachima, lecz tych, co przeżyli lub widzieli, lub oganiali się od koszmaru jak od płomieni, machając rękoma i tylko podsycając żar. A może to nie o nich wcale była ta historia, ale o moich braciach i mężu? A może to wcale nie było, lecz będzie?

Zebrali ponad sto osób niedaleko drewnianej synagogi w Gródku, tej, co stała blisko cerkwi. Upalny dzień. Żydzi stali zbici w gromadę. Bali się. Byli tam drobni kupcy, karczmarze, szewcy. Były ich rodziny. Ci, którzy jeszcze coś posiadali: może niewiele, mimo to jednak, jednak coś mieli. Mieli buchalteryjne zapiski w zeszytach, koszmary o Jahwe, bo ich Bóg jeszcze od naszego paskudniejszy, mieli bar micwy na głowie i panny na wydaniu. Rozkładali bezradnie ręce, upychali ręce po kieszeniach, zaciskali ręce w pięści.
Byli to ludzie starzy, pachnący kurzem i naftą z lamp; byli tam też młodzi, pachnący słońcem i świeżym potem. Za kordonem żołnierzy gromadzili się mieszkańcy Gródka. Niektórzy współczuli, niektórzy nie rozumieli, niektórzy liczyli na umorzenie długu. Niektórych bawiło nagłe upokorzenie majętniejszych sąsiadów, niektórych przerażało.
Żołnierze najpierw wyrwali młodego chłopca ze zbitej grupy. – Sehr gut – powiedział Joachim; tak samo kiedyś odezwał się do mnie. Żołnierz wyciągnął mauzera z kabury, przyłożył lufę do skroni i pociągnął za spust. Nic więcej, fontanna kropelek krwi i pokruszonych kości.


Sonia kręciła głową, jak gdyby nie rozumiejąc wiele z tego, co przywoływała, a czego nie widziała na własne oczy. Ostatecznie może to wszystko zmyśliła? Może w starciu opowieści z historią to prawda zawsze wychodzi poturbowana? Igor leżał, spiął się. Już pojedyncze cierpienie, na przykład własne, niechby i od anginy nieodległe, źle znosił, cierpienie masowe, odgórnie zaplanowane i oddolnie wprowadzone w czyn – go paraliżowało. Nie potrafił słuchać, współczuł mechanicznie, w bezwarunkowym odruchu tępej solidarności.
W jaskrawej iskrze, która przeskoczyła na niego z Jozika Pasterza Myszy, pojął, iż musi zapamiętać więcej nawet, niż Sonia opowiadała, że musi pamięć zaprząc w teatralny lub powieściowy kierat, by siebie ocalić, by wreszcie opowiedzieć jakąś prawdę, zawalczyć o coś. Chociaż to akurat przeczuwał chyba od samego początku, już od progu.


Chłopak upadł. Baciuszka powtarzał, że Boh upadłych podnosi, a nieupadłych powala. Boh nie podniósł chłopca, nie wcisnął w niego kropelek krwi ni okruszków kości. Czyżby żydowski Jahwe nie był aż tak łaskawy albo mocarny? W końcu u nas w Haradku to On był jakby na obczyźnie – daleko od piasków i pustyń, tułacz. A może na to nie zasłużyliśmy? Przecież dla chłopca nie miało już nic znaczenia, to w innych rodziło się nieszczęście, to inni potrzebowali cudu i otuchy. Widać nie zasłużyliśmy na Łazarza. Chociaż Łazarz, na zdrowy rozum, nie nasz był, a Żyd był jak wszystkie pierwsze chryścijany.
Podobno nikt nic nie mówił. Niemcy pojedynczo wyciągali ludzi, przystawiali broń do skroni i pociągali za spust. Każdy taki upadek wyrywał kilka osób z kręgu obserwujących zajście sąsiadów. Ci ludzie szli do domów, jednak nie własnych. Widząc śmierć sklepikarza, udawali się do opuszczonego sklepu. Widząc śmierć szewca, szli do bezpańskiego zakładu.
W końcu zostali tylko stary pan Buchwald oraz baciuszka i katolicki ksiądz. Wtedy niemieccy żołnierze nagle odeszli, zostawiając prawie setkę trupów, troje żywych i roje much. Muchy od razu zwęszą trupa i gówno. Niemcy po prostu odeszli, jakby to zdarzenie nie miało większego znaczenia, jakby skończył się czas pracy i przyszła pora na odpoczynek. Niemal setka martwych, troje żywych i muchy.

Taka była, być może, historia Joachima. Już nie myślałam, że Juden to po niemiecku morze, że Raus to kot, a Schweine to myszy. Najbardziej współczułam Joachimowi. Kochałam go i on ciągle żył, mimo to mu współczułam, nie potrafiłam inaczej. Mój biedny, jasny Joachim, jego piękne ciało, nagle obrysowane powykręcanymi sylwetkami zwłok.
Joachim przestał mówić. Do dziś nie wiem, co mi tamtej nocy próbował opowiedzieć: o przyszłości i mordzie w miasteczku, a może o przyszłości po mordzie albo o przyszłości bez przyszłości, nie wiem. Ściskał mocno moją rękę. Bolało, ten ból był jednak niczym w porównaniu z bólem odczuwanym przez niego. Zaczął płakać. Mówił i płakał, bez żadnego związku. Potem położył głowę na mojej piersi i milczał. Oddychałam z workiem kamieni na piersi.
Nie siedzieliśmy długo. Nawet mnie nie pocałował na pożegnanie, tylko dotknął ramienia, a następnie piersi; mój sutek stwardniał.
Patrzyłam, jak odchodził: już dawno rozpłynął się w mroku, mimo to stałam nieruchomo, zastanawiałam się, czy mój Joachim jest nocnym przywidzeniem, czy jednak mężczyzną z krwi i kości.

Ktoś dotknął mego ramienia.
– Ty ni swaja. Ty bladź[33].
Nie wiedziałam, kto wypowiedział te słowa. Ogłuszona byłam jeszcze tym, że mnie Joachim nie pocałował na pożegnanie ani nie wszedł we mnie na przywitanie. Bolały mnie te słowa, jednocześnie cieszyły, bo oto miałam dowód, że Joachim jest rzeczywisty. Potem obcy głos mnie popchnął, upadłam, a on mnie przydusił do ziemi. Leżałam na brzuchu, z piaskiem w nosie i między zębami. Język tak silnie przywarł do ziemi, że nie zdołałam go wciągnąć. Ręka przydusiła mnie z potężną siłą. Potem druga ręka obcego głosu zadarła sukienkę.
Broniłam się, lecz nic to nie dało. Byłam jak dziecko protestujące przeciwko niesprawiedliwej decyzji rodziców. Głos był dużo silniejszy. Próbowałam zrzucić go z siebie, po kilku kułakach w głowę straciłam przytomność. Ocknął mnie rozdzierający ból. Głos sapał nad moim uchem, krople jego potu i śliny spadały mi na kark, a jego struk rozrywał moje ciało. Gwałcił mnie jak owcę, od tyłu, starając się zadać jak największy ból. Prawie nie dawałam rady łapać powietrza. Wreszcie skończył. Wstał ze mnie. – Ciapier srać ni budziasz, job twaju mać[34]. – Nie mogłam się poruszyć. Ciepła ciecz wypełniła moje ucho, by spłynąć do ust. To był jego mocz. Krew, kał, sperma, mocz.

(Mała ojczyzna, pomyślał Igor).
Leżałam długo. Chyba. Dopiero psi język wrócił mi kapkę życia. Nie wiem, w jaki sposób Borbus wydostał się z podwórka. Ojciec go uwiązywali, bo kury po sąsiedzku dusił. Potem jacyś ludzie mnie podnieśli i odprowadzili do domu: kobieta i mężczyzna, a może to sama ja byłam? Może ich tylko wymyśliłam, bo tak bardzo nie chciałam być osamotniona w upodleniu?
I czy ta wojna to była naprawdę? Czy tylko w mojej głowie?



Za oknem ściemniało się, zaszczekała Borbus Dwunasta, Sonia wstała i archaicznym, przekręcanym włącznikiem zapaliła światło. Żarówka wolframową niteczką wwiercała się w czaszkę Igora, chrobocząc niczym stomatologiczne wiertło, dlatego podniósł się on z podłogi. Jak szybko minęły godziny, pomyślał, jak bardzo się zużyłem.
(I mam nadzieję, że mi krowy rogami nie zarysowały auta, dopowiedział, nie wiem, czy polisa pokrywa bydło).
Rzeczywiście, Igor w nieostrym świetle dostrzegł na własnych rękach drobniutkie plamki wątrobiane, dostrzegł suchą skórę na przedramieniu, dostrzegł pojedyncze siwe włoski na łydkach, źdźbła szronu, dostrzegł tego innego w sobie, z przeszłości, z początku; chyba jednak trzeba będzie jeszcze poskrobać.
Nie przestraszył się, że zachorował na starość, pomyślał tylko, iż kontakt z baśnią lub mitem wyniszcza ciało. I że dzieciństwo na zawsze w człowieku zostaje, jak pory roku czy okrucieństwo: można się go zaprzeć, ono jednak nie da się zabić, zamalować, zapomnieć – można co najwyżej rozstawić parawan.
Ciało Soni, wręcz przeciwnie, nabierało jędrności, nawet piersi napięły materiał sukienki, nawet włosy wymknęły się spod kwiecistej chustki w błysku złota – nie rtęci czy srebra – pszenica tak świeci, sama z siebie prosto kole w oko.

Sonia wyszła przed dom, a za nią podążył jej gość. Noc zapadła niespodziewanie. Poświata gwiazd wyszorowała gotyckie litery na obroży suki, zalśniły one teraz zimno i niebiesko. Sonia wzięła Igora pod ramię: tamtej chwili to ona wydawała się młodsza. Charakteryzatorzy doprawdy spisali się na medal.
Poszli w stronę rzeki. Za bramką zaświeciły zielono kocie oczy.
– Tu stał most – powiedziała. – Teraz jest inny, betonowy. No i bez Joachima. I bez wojny. Ach – nieomal krzyknęła – jak ja tęsknię do wojny! Czemuż się skończyła!?

Igor odbywał później wielekroć podobny spacer, nazywał go dokumentacją. Głównie nocą, bo za dnia to jednak wypytywał mieszkańców Królowego Stojła i dumnej mikrokosmicznej Słuczanki. Pytał o Sońkę. Jaka była? Mówcie śmiało, już jej nie ma pomiędzy żywymi.
Ludzie mówili: „biała” albo „kulawa”. Albo: „dobra”. A to nic nie znaczyło, to było jak powietrze w płucach, jak unik, bezdech.
Dlaczego pozwolili jej dożyć naturalnej śmierci? Przecież nie z litości ani z dobroci. Sytuacja przedstawiała się beznadziejnie, nikt z Igorem nie chciał rozmawiać; odpowiedzi głucho zatrzaśnięte, spust na kłódce, serce głucho w klatce piersiowej, siano, sianem się wywijali. Aż wreszcie Igor silniej sięgnął do swoich młodych lat, w których przechowywał najwcześniejsze wspomnienia związane z komunikacją międzyludzką na terenach pogranicznie wschodnich. Przypomniał sobie, że tu, na rubieżach cywilizacji, poważna rozmowa rozpoczyna się po dwóch flaszkach bimbru.
Pił dużo z miejscowymi. Niektórych nawet w dziwaczny sposób polubił. Nie czytali książek, nie odwiedzili nigdy teatru ani kina, a dom kultury – tylko zwany świetlicą, bo długo jedynie świeczki tam były, żadnego prądu – wtedy gdy coś za darmo dawali albo kazali. Karmili się telewizorem i Cerkwią, a mniej liczni Kościołem, a wszyscy – plotką. Plotka nadawała sens wolnym godzinom, pożerała je, że ani się obejrzeli, a przeżyli już życie. Była jak pieprz. I sól. Jak smak. Jak rdzeń łodygi. Jak rabarbar. Krew z krwi, złość ze złości, zawiść warząca mleko.
Igora odurzał ich hart. Oni nie zapominali i nie przebaczali. I byłby ich znienawidził i sobie nimi popogardzał w swojej klasie średniej prawie wyższej, gdyby nie to, że niekiedy oni również odstępowali od wymierzenia kary. Umieli też cierpieć długo i bez skargi. Nie liczyli na sprawiedliwość, nie byli szaleni, dostosowywali się do historii wżartej w świat jak czerw w ciało. Dziwny gatunek człowieka, myślał Igor. Zasługuje na głęboki szacunek, równocześnie nie budzi sympatii, czasem brzydzi. Trudno coś o tutejszych pomyśleć jednoznacznego. No i muszę pamiętać, że ja też jestem stąd.
Po pewnym czasie, po litrach alkoholu, zaczęli mówić.
Sońka była szeptucha.
Potrafiła rzucić urok na krowę, żeby zdechła. Na maciorę, żeby oprosiła się martwo. Na pannę młodą, żeby jej pryszcze przed ślubem nawyskakiwały, a sutki spuchły do rozmiaru dorodnego rydza.
Sońka to była, mówili inni, nasza kara za paskudztwa wojny. Nasza pamięć, mówili ci najbardziej pijani i refleksyjni, źli jesteśmy, źli, a ona najgorsza z nas wszystkich. Najgorsza, bo nie żałuje. Nie żałuje suka i kurew ani kapki, ani kropelki krwi, nawet tyci, co brudu za paznokciem.
Sońka, ona pomagała, mówili inni, umiała zamawiać popiołem. Przeganiała choroby, leczyła zwierzynę. Bańki stawiała.

Nie była zła ta Sońka.
Dopiero w czasie pracy nad spektaklem Igor uświadomił sobie, że o Sońce źle mówili głównie mężczyźni, a dobrze – kobiety. Z jednej strony kara, z drugiej zrozumienie, choć i to jest nieprawda.

Siedzieli przy stole, po wieczornym spacerze. Jozik Pasterz Myszy wygrzewał poduszeczki łap, Borbus zwinęła się w kłębek pod stołem. Siedzieli nad emaliowanymi kubkami z kawą Inką. Para się nad nich unosiła, i wszędzie wokół, znad mokrych łąk i rzeki. Same resztki, pomyślał Igor, resztka jej, resztka mnie, no i zwierząt końcówki serii: pies dwunasty, kot dziewiąty.
– Lapiej pamirać u łożku, u swajoj chaci. U szpitalu feko.[35]
Niby się z tym zgadzał, też by wolał umierać u siebie, a nie w szpitalu, mimo to wstał i nerwowo przemierzał kuchnię: drzwi do sieni, cztery kroki, drzwi do pokoju, obrót, cztery kroki. Śmierć działała mu na nerwy.

– Ni pamrecie – powiedział, choć w to nie wierzył. Powiedział tak Ignacy, wyskrobany już ze wstydu, z wyparcia, z gorszości.
Po raz pierwszy zwrócił się do Soni nie po polsku, lecz pa prostu – tak nazywano ten język. Pa naszamu. Sam nie wiedział, czy to białoruski, czy jakiś dialekt rosyjskiego, a może polskiego? Jakaś trasianka[36]? Jaka to aberracja historyczna lub emocjonalna? Jaki lud wyrzucony poza podręczniki? Jaka nacja bez historii? Tak mówili jego dziadowie, jego rodzice i on sam, dopóki nie zapomniał, po to żeby przeżyć życie bez podstawowych upokorzeń językowych.
Ach, pierwszy język, mleko z socjalizacji, duma bez zasługi, wstyd bez winy. Najpierw języka zapomnieli rodzice, przenieśli się bowiem do Średniego Miasta Białystok. Musieli pracować, a pracować mogli tylko po polsku, w końcu mieszkali bieżąco w Polsce, dlatego pamiętali, żeby pa prostu zapomnieć. Gdyby zapomnieli o niepamiętaniu, natychmiast staliby się kacapami: koniec z przyjaciółmi, z pracą, z nowym, lepszym życiem w nowej, lepszej ojczyźnie. No i awans społeczny, któż mu się oprze po tej strasznej biedzie i krzywdzie? Wystarczająco obciążał dowód osobisty z rubryką „miejsce urodzenia”; takie jak Słuczanka budzi jednoznaczne podejrzenia.
Ignacy szybko się nauczył, że jeśli chce mieć przyjaciół w szkole i na podwórku, to nie wolno mu mówić tak, jak mówią dziadkowie. Mówiąc jak dziadkowie, miałby znajomych w wieku dziadków, a tacy to już nie łażą po drzewach i nie strzelają z procy w koty, i nie ciągną dziewczynek za warkocze z kokardką na końcu. I tak w szkole nie było łatwo. W pierwszych klasach wyszło na jaw, iż Ignacy otrzymał inny niż jego rówieśnicy przydział. Ignacy – przez chrzest i bierzmowanie razem w pakiecie, na dzień dobry w świecie – dostał się mniejszemu Bogu.
Nie temu wielkiemu i czystemu, katolickiemu i polskiemu, nie temu, który wywoływał i przegrywał powstanie za powstaniem, upuszczał krew, że aż pisano wspaniałe wiersze, lecz tamtemu pomarszczonemu, staro­cer­kiew­no­sło­wiańwskiewmu, bełkoczącemu głosami wioskowych bab i mużyków[37] w słodkim kadzidle i pociemniałych ikonach. Ten jego Bóg, karłowaty i wsiowy, prawosławny i złocony – sprawiał, iż koledzy i kolegów matki patrzyli na Ignacego z wysokości swej wykrochmalonej, antykomunistycznej wiary, z Piotrowego tronu wcale a wcale nie tak fajnego Jana Pawła II. A z takiej wysokości Ignacy wydawał się podobny swemu Bogu, to jest: wybrakowany, kolaborujący z Ruskimi, niepewny i gorszy.
Gdy wyjechał do stolicy na studia, odciął się od siebie, nabył imię Igor, nowe i ładniejsze, w dokumentach akuratnie potwierdzone. I nazwisko sobie wydłużył. Zamiast Gryki został Grycowskim, tak bardziej światowo. I czasem żałował, przed nasenną pastylką, że nie przewidział, iż kiedyś mniejszości będą w cenie. Pocieszał się jednak, że w końcu wyjdą z mody: świat nigdy nie sprzyjał mniejszym i słabszym.

Gdy tak chodził – cztery kroki, obrót, cztery kroki – Igorowi zaświtało, że może Sonia ma rację. Że lepiej ze śmiercią nie pędzić do doktora, że warto doczekać ranka, aż wzejdzie słońce. Jesteśmy na ziemi mego Boga, pomyślał, może i malutkiego, ja jednak nie potrzebuję niczego wielkiego.



Premiera Królowego Stojła odbyła się w Teatrze Narodowym w Warszawie w sierpniu, poza sezonem. W rocznicę śmierci Soni. Stawili się wszyscy. Jedni, ponieważ chcieli przekonać się na własne oczy, że Grycowski Igor się skończył, a trzygodzinne przedstawienie stanie się trzygodzinnym wbijaniem ostatniego gwoździa do trumny ze znanym, wszakże bez nadmiernego entuzjazmu i częstych zaproszeń do telewizji śniadaniowych, reżyserem i literatem. Drudzy, ponieważ byli ciekawi, nad czym tak długo i w takiej tajemnicy pracował. Trzeci, ponieważ pojawiali się zawsze tam, gdzie pojawić się wypadało. Poza tym w ramach zadośćuczynienia serwowano wino i przekąski, zawsze to odszkodowanie za wzruszenia i przeżycia artystyczne.
Jak skrzętnie odnotowała „Viva!”, kolorowy magazyn z plotkami, skierowany do kobiet potrafiących jeszcze trochę składać litery, a także przewracać strony w sposób analogowy, w trakcie przedstawienia wyszedł tylko jeden z krytyków, skądinąd najwybitniejszy ogólnopolski memłarysta, który karierę i nazwisko wyrobił, memłając odniesienia do Holocaustu we współczesnej kulturze, a zwłaszcza w reklamach.
Królowe Stojło zostało przez krytyków przyjęte lodowato, żadnego ocieplenia klimatu. Trudno uwierzyć, czytając recenzje, że aż tyle błędów udało się popełnić w trzygodzinnym spektaklu – to zasługiwałoby na jakieś wyróżnienie albo choć zasiłek zdrowotny. Feministki zarzucały ohydny neokonserwatyzm, tak okropny pewnie dlatego, że nieuwzględniający recepcji drugiej fali feminizmu. (– OMG – rzucił Igor, czytając recenzję o tym, czego spektakl nie uwzględnia; Królowe Stojło nie uwzględnia wielu rzeczy, na przykład lądowania na Księżycu. I co to, WTF, znaczy „analiza intersekcjonalna”?! – za którą został nieoczekiwanie pochwalony). Konserwatyści, także ci z neonem neo- na przedzie, nie potrafili pogodzić się z wizją historii: historia to nie jest garb, to nie jest parch ni skurwysyństwo uczynione ludziom przez ludzi, lecz wartość, tutaj deptana i zohydzana, wartość nad wartościami, alleluja, Bitwa Warszawska i promieniowanie laserowe Matki Boskiej, pokonującej bolszewików na okoliczność późniejszego ściągania środków finansowych od wiernych. Białorusini niezadowoleni – niby nic dziwnego, oni zawsze są niezadowoleni, tak się nacjom robi, gdy są stuleciami podduszane – bo poczuli, że swojskość to mniej niż naród, a do tego przypisy do wypowiedzi po białorusku wszędzie, w programie teatralnym i książce, jakby białoruski w Polsce nie był „po prostu” rozumiany; więc znowu zostali pomniejszeni i upokorzeni, a przecież ciągle graniczą na karku z Rosją. Dla Polaków spod znaku promieniowania planety Krypton i ultrafioletu Gorejącego Serca Jezusowego ogólnie koszmar, ani słowa o powstaniu warszawskim i Bożej Łasce. Ponadto zbyt udziwniona inscenizacja oraz nazbyt klasyczna z drugiej strony, że powieki same opadają. Krytycy lewicowi pytali, czy liberalne elity potrafią się wzruszać, gdy nie ma obok Shoah, chociaż oczywiście całym sercem są za Holocaustem, to znaczy w kulturze i odniesieniach doń. A mniejszości LGBT oburzone heteronormatywnością, i to – ohyda! zaścianek! w wydaniu heteronormatywnym! W streszczeniu: nikt nie był zadowolony: dupy zawracanie, głowy trucie i bąków zbijanie, kijem Wisłę po prostu, a Odrę kajakiem, twierdzili krytycy w polifonicznej zgodzie. Festiwal kręcenia nosem obracał się jak tybetański młynek lub karuzela. Po przeczytaniu dziesięciu miażdżących recenzji Igor wiedział, że odniósł sukces. Gigantyczny sukces. Dopokąd sięgał pamięcią, żadnego spektaklu nie przyjęto tak źle i jadowicie. W końcu przetworzenie śmierci i cierpienia na wzruszenie zawsze boli. I wkurza. Nikt nie cenił spektaklu prócz publiczności. Ta waliła drzwiami i oknami, wzruszała się i obiecywała sobie zmienić własne życie, szlochała i postanawiała być lepsza. Nic przecież tak człowieka miejskiego nie zmienia na lepsze jak okazja do obserwowania cudzego nieszczęścia. Królowe Stojło nie schodziło z afisza kolejne sezony.

Już po roku opiniotwórcze dzienniki i tygodniki uznały, że skoro ich negatywna opinia nie zniechęca widzów, to trzeba opinię dostosować do opinii czytelników. Królowe Stojło awansowało do rangi dzieła wiekopomnego: stało się polskie, białoruskie, niemieckie i żydowskie; też humanizm, nie zapominajmy zbyt łatwo tego słowa; a także awangardowe i klasyczne; wzruszające, choć nie sentymentalne. Zamiast kiczu widziano świadome produkowanie kiczu, kamp nosy i pióra krytyków zwietrzyły, z czego Igor z Ignacym, już pogodzeni, sztama, się chichrali, bo to tak jakby świadome sranie różniło się kulturowo i kulturalnie od srania po prostu, z potrzeby kiszek lub głodu.




Na wielkim ekranie oglądał zapis premierowego spektaklu. Oglądał po raz bodaj dziewiąty scenę Spaceru pod Most.
Teraz robi pauzę i zoom-in na twarz aktorki. Wygasza tło. Jej twarz zastyga, wypełniając cały ekran. On patrzy w jej półzamknięte oczy.
Ostatni tydzień spędził na wpatrywaniu się w jej twarz. Ta twarz go obezwładnia i rozbraja szczerością, czy też prawdą. Widzi pracę charakteryzatorów, widzi scenę, widzi wszystkie nieścisłości i umowności, a mimo to wierzy w tę twarz.
Zwalnia pauzę. Kobieta opada na sztuczną trawę. Oddycha niezauważalnie. Siada przy niej aktor grający Joachima. Rozbierają się. Kurtyna. Cóż jest złego w byciu późniejszym niż oryginał?



Na wielkiej scenie w dużym pokoju, wytapetowanym w kwietne wzory scenografii z sufitem z niebieskich reflektorów, stała toaletka z lustrem i plastikowymi kwiatkami. Stał komplet mebli na wysoki połysk: szafa, przeszklony regał z kryształami, stół i cztery krzesła, sztuczne kwiaty i święte obrazki na lichym papierku. Stało także łóżko zasłane wcześniej kapą w wielokolorowe wzory.
Na ich twarze – młodą twarz kobiety i starzejącą się twarz Ignacego – pada delikatny, złotawy poblask. Anioł u wezgłowia rozpostarł najpiękniej skrzydła. Anioł:
(Koniecznie porozmawiać z oświetleniowcem, notuje sobie w pamięci Igor, ten anioł wygląda jak z Piwnicy pod Baranami).

Decyzje nie są moje, moje są tylko skrzydła. Dlatego rozpościeram je najpełniej i najuroczej, w czarze i w falbankach, w zdarzeniach i w interpretacjach. Moja miła, widziałem cię, zanim stałaś się jajeczkiem i wicią plemnika, widziałem wszystko, nie spodziewałem się jednak, że zobaczę to, co widzę. Moja najkulawsza, najutykańsza, najkochańsza, jestem twój Stróż, jestem Gabryiel Dziewiętnasty, moje miejsce jest na główce szpilki, tuż obok Pierwszych: Michała i Samaela. Mam cię chronić, podawać dłoń, gdy upadniesz, mam-mam-mam, ja-ja-ja cię wyniosę!


Sońka rozpaliła u pieczy. Przygotowała mleczną zupę z zacierką i solą. Zagrzała wody na herbatę. Zrobi mocną. Później weźmie się za kapustę z grzybami, jeśli starczy czasu i sił. W domu święto: gość, anioł, jak z wizyty u Abrahama.
Usiłuje sobie przypomnieć, jak ta wizyta się skończyła.
Chyba jakoś niedobrze.





Sonia nie umiała myśleć o Joachimie jako o Niemcu. Niemcy byli od strzelania, od palenia wiosek, od rekwirowania żywności i zwierząt. Niemcy praktycznie i od serca oddali jej tylko jedną przysługę: zabili ojca.
Gdy Sonia uświadomiła sobie, że ojciec już nigdy nie wrócą inaczej niż w sennym koszmarze, popłakała się ze szczęścia. Ludzie się liczyli, no tak, najbardziej wszak liczyły się krowy i kozy. Bez nich ludzie zdechliby z głodu. Właśnie teraz, siorbiąc mleczną zupę, przypomniała sobie tamten moment.
Ojciec świtem pojechali z innymi po drewno na opał. Cała zaś wieś uciekła na bagna, by przeczekać kolejny przemarsz niemieckich oddziałów. Niemcy raczej nie odważali się zapuszczać na nieznane sobie tereny, chyba że udało im się znaleźć przewodnika. Między drzewami, mając pod stopami podmokły, uginający się grunt, swojacy mogli czuć się stosunkowo bezpiecznie. Nie zostało ich już aż tak wielu. Każdy miesiąc wojny można było policzyć po nieobecnych. W lipcu rozstrzelano rodzinę Konstanciuków, w sierpniu przepadł Władek Karpowicz, we wrześniu ktoś znalazł martwą Gienię: z raną od bagnetu biegnącą od waginy po szyję. Niektórzy ginęli, pozostawiając ciała, niektórzy rozpływali się: szli w pole czy las i nie wracali. Chociaż wszystkie zgony zapisywano na konto Niemców, Sonia wiedziała, że sąsiedzi ginęli także z rąk sąsiadów. Zadawnione niechęci, zawiści, krzywdy – wszystko puchło i pęczniało w ciało trupa i trupa. I trupa.
Kilkunastu mężczyzn zaprzęgło konie do wozów i pojechało w las. Zbliżała się zima; żeby przeżyć, należało zwieźć drewno na opał. Zbliżała się zima, a mężczyźni, konie i wozy – przepadli. Żadnych wieści. Przepadli w niemieckiej zasadzce? Albo starły ich konkurujące z sobą ugrupowania partyzantów?
Nigdy nie odnaleziono zbiorowego grobu, kawałka chomąta, pojedynczego konia. Niczego, co mogłoby naprowadzić na jakiś ślad. Sonia myślała, że tylko Niemcy potrafią tak doskonale zorganizować wymazywanie ze świata. Tak, pomyślała Sonia, Niemcy są mistrzami w urządzaniu życia przez śmierć.
A kiedy Sonia zrozumiała, że ojciec już nie wrócą – w tamten dzień na bagnach, czekając na kolejny przemarsz niemieckich oddziałów, o żołądku pustym jak dziurawa kieszeń – wtedy popłakała się ze szczęścia; a później płakała, gdy dotarło do niej, że cieszy ją niewielka część wielkiego karczowania, wielkiej korekty, która w powidoku dokonywała się na jej oczach i jednocześnie poza zasięgiem jej wzroku, która drgała na błonie bębenkowej w suchych wystrzałach: gdzieś tam – tam nigdzie, tak dawno temu, przed Potopem, że pleśń stłumiła dźwięk, a robak stoczył ciało; która była ściegiem zadośćuczynienia w obojętnym świecie.





Zhańbiona i wypluta, podniesiona przez Gabryiela Dziewiętnastego, polizana przez Borbusa, z łydką otartą przez Wasyla. Najpierw zeszli nad rzekę, gdzie Sonia zmyła z siebie brud: krew, kał i spermę, pot, ślinę i ziemię, włókna z sukienki, włosy i łzy. No i historię, największe obrzydlistwo, jakie może dotknąć człowieka i przywrzeć do niego. Do skóry i pomyślunku. Do podniebienia, jak gorący kawałek potrawy. Potem dotarła do chałupy. Potem się położyła. Młodszy z braci otworzył oczy. – Ty kurwa, mnie ustydna[38] – powiedział. Zamknął oczy.
Tamtej nocy nie mogła usnąć, a noc nie chciała się skończyć, jakby ktoś postanowił, że Sonia tamtej nocy nie prześpi wszystkich nocy nieprzespanych. Niekiedy zapadała w odrętwienie, idące bólem od odbytu. Szła traktem nad brzegiem rzeki w wodzie po kolana. Woda była zimna i brunatna. Co jakiś czas zarzucała prymitywną wędkę, aby wyłowić ogromną rybę. Ryby, podobne szczupakom o ostrych zębach, a może cuchnącym sumom, żarły się między sobą, a ona bała się i dziwiła jednocześnie, że nie czynią jej krzywdy, i zarzucała wędkę po raz kolejny i kolejny. Wyciągała kolejne i kolejne ryby, a one walczyły między sobą w brunatnej wodzie. Nie kąsały jej: przecież już została skrzywdzona.

Brunatna woda i śliskość rybich skór okazały się niczym w porównaniu z brutalnością ojca i braci po przebudzeniu. Nic nie mówili, popychali ją częściej niż zwykle. Sonia miała wrażenie, że wiedzą prawie wszystko o niej i Joachimie. Prawie wszystko, bo przecież gdyby wiedzieli wszystko, nie mogliby zachowywać się tak okrutnie i bezmyślnie.
Wiadra już nie były prześwitujące, kartofle ważyły ciężej niby na lichwiarskiej wadze, apetyt świń wydawał się przekraczać koryto, Gargantua i Pantagruel. Kury ją zwyczajnie swoim rozgdakaniem drażniły. Tylko Borbus, Borbus Pierwszy i Aryjski, pomagał przedrzeć się przez codzienne obowiązki miękką wykładziną sierści ocierającej się o nogi. Kiedy pucołowata patelnia słońca rozpaliła trawy wstępującym w niebo ogniem, wtedy Sonia uświadomiła sobie dwie rzeczy: po pierwsze, że przetrwała najgorszy dzień w swoim życiu, po drugie, że najgorszy dzień w życiu zmierzał ku niczemu.
Joachim na nią nie czekał. Po tym dniu czekała Sonię noc. Zwyczajna noc, może spokojna, taka ze snem. Bez gwałtu. Ale i bez Joachima. Gdyby gwałt był ceną za spotkanie z ukochanym, zapłaciłaby ją wiele razy. Była bogata. Płaciła przecież ojcu, zanim Joachim się pojawił. Pomimo obrzydzenia do samej siebie, brudu, którego nie umiała z siebie zmyć, dla Joachima potrafiłaby udawać czystość. Mogłaby się zmienić, przestać być jakakolwiek. Umiałaby zastygnąć w powietrzu w pozie ważki – wystarczy klasnąć dłońmi, żeby mnie zmiażdżyć.


----------------------------------
